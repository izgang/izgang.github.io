<!DOCTYPE html>
<html lang="zh">
<head>
  <meta charset="utf-8">
  <title>細漢qin-a 、細隻金魚仔gah鉸刀  Chunhong</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="細漢qin-a 、細隻金魚仔gah鉸刀  Chunhong" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2007/05/23/9285404/"
           rel="bookmark"
           title="Permalink to 細漢qin-a 、細隻金魚仔gah鉸刀 Chunhong">
          細漢qin-a 、細隻金魚仔gah鉸刀  Chunhong
        </a>
      </h1>
    </header>
<aside><time datetime="2007-05-23T09:12:00+08:00">
    五月 23, 2007
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2007/05/23/9285404%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
細漢qin-a gah細隻金魚仔


(伊朗)


幾a百冬前，di藍色ｅ青空之下，一片青翠ｅ森林內底，有一間厝。Hia dua一對翁仔某，yin有一個細漢後生。日時，zit個細漢囝gah別個qin-a sng，暗時，阿父教伊讀冊寫字。


有一工 阿母ga伊講：


“乖囝a，zitma你已經漸漸大漢a，應該幫助lin老父做一寡代誌。今仔日，厝裡du好無什麼物件tang食啦，你dor去海邊掠一寡魚轉來煮。”


Qin-a擔著魚網仔，dor向海邊去。伊向水ia落網，gorh用力ga qiu起來，發現網仔內有一隻細細小小、金ｅ、紅ｅ、藍ｅ三色金魚。細隻金魚用憂愁ｅ目睭看伊，用人ｅ聲音ga哀求：


“乖qin-a兄，你放我倒轉去大海吧！你若ga我放生，我dor送你一支神仙ｅ鉸刀，用zit支鉸刀 鉸什麼任何形體，伊dor變成真ｅ實體。”


細漢qin-a並無相信細隻金魚ｅ話，mgor伊可憐伊，dor ga魚放轉去大海。


伊du將hit隻魚放落大海，m知按怎，伊ｅ手中dor忽然間有一支鉸刀。伊又gorh向四箍笠仔注意看，看著一片黃葉仔ui樹頂落落來。伊撿起來這片樹葉仔，用鉸刀ga鉸做一座宮殿ｅ形體。伊所看著ｅ情景是伊手內ｅ宮殿愈變愈大，通尾仔變做一座大落、黃金閃sih ｅ宮殿。伊又gorh kiorh一寡樹葉仔，有黃ｅ、青ｅ、紅ｅ、土色ｅ，用yin鉸做各種樹木、花草，dor按呢，宮殿ｅ四箍笠仔dor gorh加一座大花園。


Qin-a走轉去厝內，用紙ga父母gah家己鉸一寡衫仔褲。Yin dor得著各種ｅ綢仔、緞仔、絲仔gah絨仔ｅ服裝，yin穿著zia-ｅsui衫，做伙搬入豪華ｅ宮殿，日子過得足富裕。


過一段時日了後，qin-a開始悶悶不樂，因為厝內人無願肯ho伊走出花園，ma無veh ho伊gah永早ｅ qin-a伴交陪，zitma a無人陪伊cit-tor。阿母教伊愛惜好衫，mtang gor la-sap去，mtang sng沙仔，ve使做zit項，ma ve使做hit項。


父母ma m准伊去森林、田野，連海邊ma禁止，因為，yin驚hit細隻金魚會gahit支神仙鉸刀討倒轉去。


按呢ｅ生活方式，ho qin-a過得足無自由，ma足寂寞。逐gai，伊若聽著遠遠傳來ｅ陣陣笑聲，伊dor足想veh拚出去gah過去ｅ qin-a伴做伙笑、做伙sng。伊想veh gorh再去森林內底，幫厝內kiorh一寡柴，a是去田裡做kang-kue。


有一暗半暝，伊勻勻仔ui厝內走出來，經過花園，一直走到海邊。


“我ｅ金、紅、藍三色ｅ細隻金魚a，你di dor位？我走來ga你講，我無需要zit座宮殿。細隻金魚仔，你出來幫忙我，我想veh恢復過去ｅ生活方式！”


細隻金魚連鞭浮起來水面，對伊講：


“我ｅ好朋友，你dor去過著以早ｅ生活方式吧！你zitma雖然有錢、有地位，mgor，m是靠雙手拍拚得來ｅ金錢，是vedang帶來人真正ｅ快樂gah幸福。按呢啦！等日頭若出來，你dor ga鉸刀dan轉來大海，gorh ko三聲si-a了後，你dor會gah以早仝款幸福、快樂。”


早起，東爿du露出魚肚白ｅ日花仔，金色ｅ日頭du出一點點仔光絲，qin-a ga鉸刀dan回大海中，gorh ko三聲si-a。


伊轉去厝裡，金宮殿連影dor無，阿母gah古早仝款，kia di矮厝仔ｅ門腳口，嘴角微微仔笑，等待伊ｅ囝轉來！














-----
more
</pre>
<p><a class="reference external" href="http://daiqi007.pixnet.net/blog/post/9285404">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/uncategorized-articles.html">Uncategorized Articles</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>