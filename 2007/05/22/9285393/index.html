<!DOCTYPE html>
<html lang="zh">
<head>
  <meta charset="utf-8">
  <title>Androcles gah獅 Nanomii改寫</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="Androcles gah獅 Nanomii改寫" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2007/05/22/9285393/"
           rel="bookmark"
           title="Permalink to Androcles gah獅 Nanomii改寫">
          Androcles gah獅 Nanomii改寫
        </a>
      </h1>
    </header>
<aside><time datetime="2007-05-22T03:06:00+08:00">
    五月 22, 2007
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2007/05/22/9285393%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
Androcles gah獅 Nanomii改寫


Androcles是一個快樂ｅ自由人。有一工，真歹運suah去hong強掠去做奴隸。伊cue機會偷走，再gorh hong掠轉來了後，殘酷ｅ頭家叫人ga伊送去大馬戲團飼獅。伊hong押去競技場，hia有一隻猛獸deh等伊。


Mgor，隨後所發生ｅ情景，suah ho在場ｅ逐個觀眾驚一大diorh。


看著Androcles，腹肚iau gah gigu叫ｅ獅，並無hop過去ga吞食落腹，獅顛倒di Androclesｅ身軀來來回回、頂頂下下ga鼻鼻leh。了後，獅gorh用舌親切ga伊zinnh。


Hit場表演是皇帝Augustus所舉辦ｅ，伊當場ho zit種怪奇ｅ情景吸引著。皇帝命令人ga Androcles叫來面前，問伊到底是按怎會按呢。


Androcles ga皇帝講伊ｅ出世：原底伊ｅ故鄉是di北非，因為命運ｅ無情致使著伊一生做奴才ｅ可憐人，伊ｅ頭家足殘暴，家己想盡辦法veh逃開主人ｅ虐待，有一工dor偷走a，走去一個山洞內vih。Gorh有一工，伊du著一隻獅，發現著zit隻獅行路ｅ時，一腳跛leh跛leh，看起來真痛苦。Androcles ga獅ｅ身軀巡巡leh，發現伊ｅ腳有一支大刺，伊幫助獅ga刺van起來，解救著獅ｅ痛苦。


自按呢，獅gah伊二個生活做伙，di原野中，獅變做伊ｅ保護者。


後來Androcles無想veh gorh過著山洞ｅ生活，轉來到人間。過無外久，伊gorh ho士兵發見著，gorh ga掠轉來頭家hia受苦。Zit時，伊ｅ頭家ma搬轉來羅馬，同時hit隻獅ma hong掠來羅馬做表演。


真du好，Androcles gah zit隻獅di競技場上重逢，親像是上天ｅ巧安排。Augustus對Androclesｅ故事，足感慨，當場di觀眾ｅ請求下，伊決定veh赦免伊ｅ死刑，恢復伊ｅ自由身。


自按呢生，民眾定定看著Androcles ham伊ｅ救命恩人相依uah快活deh過日子，ma ciannciann ho人看著yin做伙di城邊散步。














-----
more
</pre>
<p><a class="reference external" href="http://daiqi007.pixnet.net/blog/post/9285393">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/uncategorized-articles.html">Uncategorized Articles</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>