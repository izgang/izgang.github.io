<!DOCTYPE html>
<html lang="zh">
<head>
  <meta charset="utf-8">
  <title>我ｅ阿母是一本活字典 林慧婷</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="我ｅ阿母是一本活字典 林慧婷" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2007/05/08/9285405/"
           rel="bookmark"
           title="Permalink to 我ｅ阿母是一本活字典 林慧婷">
          我ｅ阿母是一本活字典 林慧婷
        </a>
      </h1>
    </header>
<aside><time datetime="2007-05-08T03:32:00+08:00">
    五月 08, 2007
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2007/05/08/9285405%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
我ｅ阿母是一本活字典


我，是一個自認為台語講了vevaiｅ大學生，雖然定定臭屁講台語真zai，vatｅ語詞也真濟，所倚靠ｅ不止是ziap講nia-nia，上重要ｅ是愛感謝做我私人台語字典ｅ阿母。


我ｅ阿母，嘉義縣竹崎鄉人，受教育ｅ程度無guan，ganna到初中畢業。雖然臺面上只到初中，ka按哪算ma只有九冬ｅ額，但是mai未記li哦，伊使用台語ｅ年歲已經veh倚五十冬a。ma是因為伊受教育ｅ程度無guan，所以伊ｅ台語是原汁原味ｅ哦。


為啥麼講受教育ｅ程度gah台語ｅ好mai有關係呢？這gah yin hit時代ｅ政治因素有關。阿母定氣put-put ga我講，yin di學校讀冊ｅ時陣，是vesai講台語，若講台語hong發現dor愛罰錢，所以好佳哉阿母di學校ｅ時間無長，無我ｅ台語可能dor講gah lili-laklak a。


其實zitma ma仝款，雖然無強制di學校一定愛講國語，mgorh de gah同學開講ia是討論功課，攏慣習用華語，我dor有感覺阮姊aｅ台語dor比我kah好，阿母有講過，冊讀愈guan台語dor愈vai，因為無ziap用、無ziap講ｅ關係。


阿母頭殼內deｅ是正港本土ｅ語言，無受著zin愈來愈濟ｅ外來語詞所影響，所以伊保留一大guann古早味ｅ詞句，這正是我感覺台語上水ｅ所在，也是我真想veh ga保存落來ｅ部份。Zit部份正是阿母大字典ｅ特色。


阿母大字典分做幾aｅ部份；有動物類、植物類、無生命物a類ham諺語類等等。為diorh veh ho逐家知影阿母大字典有外好用，我來舉一寡例：你甘知“蝙蝠”、“貓頭鷹”、“老鷹”ｅ台語veh按怎講？根據阿母大字典ｅ講法，叫做“日婆”、“貓頭gu”ham“la-hior”。你知影“抓扒a”、“剪鈕仔”、“糖酸丸”是講啥麼款ｅ人vo？he是講“愛打小報告ｅ人”、“扒手”gah“心肝仔寶貝”。“住li巷a內”ｅ人是啥麼人，你甘知？有臆著vo？是“內行人”。你知影“一bat溜溜去”是啥麼意思？gah“long-liu-len”有啥麼無仝vo？


當然ia gorh有真濟真濟ｅ資料，kng di 阿母ｅ頭腦li，de等待我去發覺；速度比任何ｅ電腦字典gorh ka meh、使用方法ma加kah簡單，而且同義詞、反義詞、使用時機、相近詞比較ma做一擺講講出來，保證教ga你會曉為止。上重要ｅ是，m免開一sen五銀哦！


最後，我veh gah逐家學生囝仔分享ｅ是，阿母大字典第一篇所寫ｅ：「冊是為你家己讀ｅ；別人無法度為你讀，你ma無法度為別人讀。Veh ho家己以後輕可過，a是像做工人賺艱苦錢，攏zai你，因為生活是你le過ｅ，m是別人。」人講“少年未曉想，食老dor m成樣”，希望di外地讀冊ｅ囝仔，逐家攏真qau想，mai ho di家鄉ｅ老母煩惱，我想這dor是上好ｅ母親節禮物。




林慧婷96.5.7&#64;新竹














-----
more
</pre>
<p><a class="reference external" href="http://daiqi007.pixnet.net/blog/post/9285405">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/uncategorized-articles.html">Uncategorized Articles</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>