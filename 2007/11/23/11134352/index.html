<!DOCTYPE html>
<html lang="zh">
<head>
  <meta charset="utf-8">
  <title>青蛙王子     吳湘汝台譯</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="青蛙王子     吳湘汝台譯" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2007/11/23/11134352/"
           rel="bookmark"
           title="Permalink to 青蛙王子 吳湘汝台譯">
          青蛙王子     吳湘汝台譯
        </a>
      </h1>
    </header>
<aside><time datetime="2007-11-23T16:38:00+08:00">
    十一月 23, 2007
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2007/11/23/11134352%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
水雞王子

古早‥‥‥古早‥‥!di一個小小e王國內底，住一個古錐活潑e小公主，伊號做Mary。

國王ham王后對Mary是惜命命，因為in gan-na有Mary這個查某giann nia，Mary逐工dor無煩無惱di leh城堡內底cit-tor。

有一工，Mary家己di深井e水池仔邊sng金球，sng gah當歡喜ｅ時陣，一下無細膩球suah buah落去池a內底。

Mary坐di池a邊，na想na傷心suah哭出來。

「嗚……veh按怎？我上合意e金球落去池a底a啦。」

Mary 愈哭愈傷心，diorh di zit個時陣，伊聽著一個聲音講‥「親愛e Mary公主，你m通哮，我ga你e金球找轉來ho你honn！」

Mary驚gah pi-pi-cuah，一直相看聲音ui dor來。

「啊，原來是一隻細隻水雞，你誠實veh ga 我e球找轉來是m？」

「He 是當然e，你若是cua我轉去，ho我ham你逗陣食飯、逗陣睏，我dior ga你e金球找轉來。」

Mary聽一e下cuah一dior。「veh ham水雞逗陣食飯……。」伊愈想愈感覺恐怖，hit隻水雞實在是vai gah有cun。伊足為難e，gah講 ‥‥‥「我會使ho你足濟金幣〈pior〉，你gam……」水雞對嘴應講‥「你若m dior suah-suah去。」伊斡頭dior veh走，Mary著急gah大聲喝：「等一下啦，好啦好啦，你ga我e金球找轉來，我diorh cua你轉去城堡。」水雞聽一下足歡喜e，bong‥‥‥一聲，跳入去池a內底，無偌久，真正ga金球提轉來。

Mary金球提leh頭連斡diorh無做伊走，水雞di後面na逐na喝:「公主、公主等我啦!」

暗時，國王ham Mary du cuan veh食暗頓e時陣，雄雄有人di外口大聲喝：「Mary公主 Mary公主你緊開門啦。」

「是什麼人那會zia呢暗啦？」侍衛開門一看，險a昏ki，原來是一隻vai ga有cun e水雞坐di門口，比手畫刀講‥「Mary公主你講veh ho我ham你逗陣食飯呢!請你ho我入去la。」Mary又閣驚惶又閣想氣，國王真煩惱deh問:「那會按呢？」

Mary只好ga所有e代誌攏講ho國王聽。國王聽了後，伊講:「m管你有gah意iah是無，gah是允人，dior愛照品照行。」國王命令侍衛請水雞坐dua公主e身軀邊，水雞足歡喜e，siu‥‥‥一下，dior跳起去桌頂，大嘴細嘴食無停。

本誠dior vai ga有cun e水雞，食物件e樣相，閣 kah ho人zih zat ve diau，逐家dor大嘴開開掠水雞金金相，家己suah食ve落去。

「ziah呢歹看.，人是veh按怎ham伊逗陣食飯la！」Mary愈想愈感覺委曲，dior na哭na走!走轉去房間。

烏烏烏…。伊一直哭一直哭，哭gah tiam啊，ziah行倚眠床邊，ga被掀開。

「哎呀！」

水雞竟然di眠床頂。

Mary足生氣講‥「dior算我vat答應過你，你ma無應該ziah呢厚面皮，走la。」水雞ve 振ve動恬恬di遐，mary已經掠狂a!ga水雞sa起來ui土腳摔落去。

轟……！

奇怪e代誌發生囉，一陣七彩e煙霧ui水雞e身軀cing起來，Mary驚gah大嘴開開。

「那會按呢？」這e時陣，緣投e王子ui煙霧中行出來，伊講:「多謝你，Mary公主，我是隔壁國e王子，因為得失一個歹心e尪婆，ziah會變做一隻vai-go-go e水雞，ho你大力一摔，du好解除尪婆e咒cam，我ziah e-dang恢復本來e模樣。」

Mary公主真驚惶掠王子直直看，一句話dor講袂出來。過足久伊ziah精神過來。

「想ve到有這種代誌，失禮啦，我m若無照品照行，閣險a ga你摔死，請你原諒我。」

「無要緊，我本來dior是為著veh解除咒cam，ziah會挑工惹你想氣e。」

國王知影這件代誌了後，真歡喜，dior ho in兩個di城堡內底舉辦一場大場面e婚禮，in兩人dior按呢過著幸幅快樂e生活。


九十六年十一月初七東園國校研習e學員..吳湘汝譯自世界童話故事「青蛙王子」十一月十二完畢

清華大學教授：張春凰老師九十六年十一月十四修改校正  感恩


九十六年十一月十四整理完成

感謝張老師、陳緣老師、文玲老師、閣有台音輸入法，ho我對編寫台語文閣較有興趣。

感謝淑真、玉嬌以及所有參加這擺研習e老師









more
</pre>
<p><a class="reference external" href="http://daiqi007.pixnet.net/blog/post/11134352">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/none.html">None</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>