<!DOCTYPE html>
<html lang="zh">
<head>
  <meta charset="utf-8">
  <title>我愛你，媽媽！   Iau-iu</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="我愛你，媽媽！   Iau-iu" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2008/05/12/17546293/"
           rel="bookmark"
           title="Permalink to 我愛你，媽媽！ Iau-iu">
          我愛你，媽媽！   Iau-iu
        </a>
      </h1>
    </header>
<aside><time datetime="2008-05-12T23:34:00+08:00">
    五月 12, 2008
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2008/05/12/17546293%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
親愛ｅ媽媽：

我細漢ｅ時陣你dor gah 爸爸離婚，mvat代誌ｅ我，聽厝內ｅ人講著你，攏是批評。我第一gai 寫ｅ作文，「我ｅ媽媽」，寫ｅ ma攏是歹聽話。我ｅ國小老師ga我教示，按呢講自己ｅ母親是m對ｅ，我真委屈，m知影為什麼老師ziah-nih嚴肅。

足久足久以後，gorh看到你，已經無任何對你ｅ印象a，你講你足思念阮三姊妹，足對不起阮，但是你m是m愛阮，只是你gah爸爸無適合。你哭le講阮iau 真細漢，vedang了解‧‧‧

我hit當時確實無法了解，mgorh我ma ve恨你，只是慣習無老母ｅ生活，m知影你ｅ出現有什麼意義。

就按呢，斷斷續續ｅ接觸gui擺，每一擺攏是幾a冬後。逐擺你攏真艱苦，一直哭，一直重講hia ｅ話。

其實，我真早就dau-dau-a了解你ｅ心情a。因為你gah爸爸是父母作主結婚ｅ，爸爸zit爿ｅ人gorh真傳統，恁是想法差siunn濟，所以你veh來離開。你當時ｅ作法是傷害了爸爸，mgorh你已經因此痛苦ziah久a，頂一代ｅ恩怨，阮早就m在意a。

雖然阮攏gah你講，mai gorh來找阮。咱已經田無溝、水無流，也mgorh這m是恨你，只是爸爸無願意gah你有交cap，阮必須尊重伊。Dor 按呢，你哭gah真傷心，掛掉電話。

後來聽講你結婚a，阮實在為你真歡喜。為著mai ho你有遺憾，阮又gorh打電話找你lo。你真歡喜，也mgorh仝款對阮ve放心，最後仍是會爆發一寡崩潰ｅ情緒。按呢suah ho我真驚，m知影找你gam是對ｅ？

親愛ｅ媽媽，你ho家己ｅ折磨有夠啊！你ziah-nih-a幸運，gorh edang找著愛你ｅ人。Zitma gorh生一個查某囝，你著ga你對阮所有ｅ虧欠gah愛，攏報答ho你現在ｅ翁婿，好好疼惜恁ｅ查某囝。阮，ma會過gah真好，咱互相來祝福‧‧‧


最後ma是愛gah你講一句，


我愛你，媽媽！


你著愛過好日子！


Iau iu 筆

more
</pre>
<p><a class="reference external" href="http://daiqi007.pixnet.net/blog/post/17546293">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tian-xia-jian-you-a-mu-eren-zhen-xing-fu-rou-ling.html">天下間有阿母ｅ人真幸福     柔綾</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>