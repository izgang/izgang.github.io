<!DOCTYPE html>
<html lang="zh">
<head>
  <meta charset="utf-8">
  <title>一本理論kah實務結合的好冊  方耀乾</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="一本理論kah實務結合的好冊  方耀乾" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2011/07/20/35368039/"
           rel="bookmark"
           title="Permalink to 一本理論kah實務結合的好冊 方耀乾">
          一本理論kah實務結合的好冊  方耀乾
        </a>
      </h1>
    </header>
<aside><time datetime="2011-07-20T11:08:00+08:00">
    七月 20, 2011
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2011/07/20/35368039%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
一本理論kah實務結合的好冊

方耀乾

春凰姊koh拍破一項記錄！春凰姊是台文界的破紀錄者，是先鋒。伊是第一個女性出版台語散文集的作家，伊是第一個出版台語文學概論的作家，伊是第一個用台語出版電影評論集的作家，tsit-ma伊是第一个出版有關台語閱讀kah書寫的作家。伊的台語書寫速度kah接觸的闊度值得咱呵咾、敬佩。

伊欲出tsit本冊名稱號做《閱讀gah書寫》，是用台語書寫的，是一本理論kah實務結合的好冊。過去，台語受著壓制，久長以來台語無hong容允ti正式的教育體制傳授，致使正式的教育體制無培養出任何台語的人才，咱無台語文本thang閱讀，咱也毋知欲去佗位學習書寫。佳哉，百幾冬來真濟有志ti民間、ti邊緣用土法煉鋼的方式出版一寡台語冊，包含字典、散文、詩、小說kah評論，咱今仔日才有一寡台語文本予咱閱讀，嘛才有法度提供「借鏡」予咱學習按怎書寫。春凰姊tsit本冊ui閱讀gah書寫的歷史發展、為何閱讀、為何書寫、到書寫kah閱讀的方法論long有真簡明、實用的論述，koh將伊ti大學開設通識課「閱讀gah書寫」的實踐方法、步數、順序、實例，一項一項拆明講透機。所以我講這是一本理論kah實務結合的好冊，真正值得咱提來好好看、好好讀。

當然tsit本冊毋是kan-ta欲用來閱讀「台語」的文本，咱會當透過tsit本冊來學習著閱讀「任何語言」的文本。千萬毋通因為伊是用台語寫的，所以就誤會伊的「實用性」較無，伊的「闊度」較欠。按呢，你就去想重耽去，大錯特錯囉。伊是一本用台語來介紹如何閱讀kah書寫的冊，當然春凰姊上向望你會當閱讀台語冊、書寫台語文。

Tsit本冊雖然有一寡理論，毋過逐個無免驚，冊裡並無焦燥、高深的理論，long是一般常民會當理解的理念。咱一面「閱讀」作者提供予咱的理論，一面按照實踐方法、步數、順序、實例來「書寫」，相信你真緊會成做「閱讀kah書寫」的高手。這是一本有意義的冊，我真願意為伊寫序。

（作者是 台中教育大學 台灣語文學系 副教授）

（2010.8.23台南永康永二街）
</pre>
<p><a class="reference external" href="http://daiqi007.pixnet.net/blog/post/35368039">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/yue-du-gah-shu-xie.html">閱讀gah 書寫</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>