<!DOCTYPE html>
<html lang="zh">
<head>
  <meta charset="utf-8">
  <title>我ｅ阿媽   林雯婷</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="我ｅ阿媽   林雯婷" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2011/01/23/33773975/"
           rel="bookmark"
           title="Permalink to 我ｅ阿媽 林雯婷">
          我ｅ阿媽   林雯婷
        </a>
      </h1>
    </header>
<aside><time datetime="2011-01-23T23:08:00+08:00">
    一月 23, 2011
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2011/01/23/33773975%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
我ｅ阿媽   台語五百字散文

林雯婷


我e台語是自細漢gah阿媽學e，所以一講到台語我就會想著伊。足久以前，我vat用華語寫過zit篇伊e故事，按怎寫攏怪怪，畢竟阿媽zit世人攏是用台語咧過，用華語寫免講嘛寫ve到位。如今，我有機會用台語寫文章，我決定veh重寫一篇關係我e阿媽e故事。

我e阿媽已經六十幾歲a，嘴角總是帶著笑容，ho人足親切e感覺。不過伊e故事，聽起來suah是ziah nih a ho人心酸。阿媽細漢e時陣，yin兜e經濟狀況並無好，m gorh，伊有一個疼愛子女e阿叔，鼓勵伊去讀冊。hit當陣大家攏無看好查某人去讀冊，m知影阿媽食偌濟苦，kah e sai得著讀冊e權利。

國小畢業了後，阿媽diohr離開了自細漢大漢e田庄，去都市cue頭路。阿媽去e所在是一間紡織工場，成品是zit ma足少看著 e黃麻布袋。he是一個真辛苦e kang kue，逐工攏有tinn ve了e黃麻布袋。十四、五歲e年紀應該是愛無煩無腦，m gorh阿媽suah愛幫忙厝內底趁錢。

Di工場dua兩年qua，阿媽diorh轉去厝內a。hit時陣，厝內除了阿媽e阿爸以外，無其他e查甫人，阿媽e阿兄gah小弟攏已經去外地cue 頭路 a。因為厝內e查甫人無夠濟，阿媽只好去田lin鬥sann工，m gorh阿媽竟然無嫌辛苦，顛倒笑咧講「誰講查某人無法度去田lin做穡e？」

Di厝lin鬥sann工e hit段日子，改變了阿媽e一生。hit e 時陣阿媽di厝內上大e kang kue dior是幫忙田lin e 一寡代誌。m gorh di冬天m免做穡e時陣，腳步停ve落來e伊，一個人去屏東，開始學做棉被。ma是因為按呢，阿媽日後ziah edang以做手工棉被顧腹肚。

Dua di厝lin四、五冬，阿媽也已經到veh做大人結婚e年紀a，阿媽是相親熟識對象e，阿公是伊頭一個e對象。di結婚進前，yin兩個人ganna見過兩gai面nia nia，第一gai是相親hit工，閣來diorh是阿公去厝lin講親成e時陣a。雖然講結婚e對象是父母cue e，m gorh ma是等gah阿媽dim頭zia guann定zit門婚事。結婚後無外久，阿公想veh出外拍拼家己e事業，阿媽dior hdue伊去一個完全生分e城市，度過伊e大半世人。

阿公gah阿媽選擇以手工棉被創業，來到異鄉e yin，一開始過著非常辛苦e生活。手工棉被是一個無簡單e kang kue，成本siunn guan，害著價數壓ve落來，所以大部分e人攏會選擇機器做e棉被。hit當陣，yin無熟識幾個在地人，生意攏是好朋友介紹來e。diorh算講有ziann好e工夫，無人客無生意無宣傳，diorh等是啥物攏無。姑不二終，阿媽只好牽著自輪車，載著沉重e棉被貨樣，一間厝一間厝dau dau a推銷。

我聽阿媽講，當時棉被e需要量足少，yin熟識e人ma足少，棉被閣無容易歹去。多數e人客攏是來自老一輩e人，嫁娶時定做棉被e習慣。di彰化e hit幾冬，日子一直是真painn過e，生意得著e利純dann du好有夠食飯nia nia。

以後e hit幾冬，因為台灣e經濟復活，厝內e狀況變gah卡寬裕。無過外久阿媽diorh生個e qin- a，組織一個六個人e大家庭，過著幸福e日子。m gorh di qin a漸漸大漢了後，阿媽e人生又閣出現了轉折。zit gai是阿公破病a，阿公e病無輕，是腦瘤，不過幸運e是，是一粒良性e腦瘤。zit場病ho阿公di病院dua個外月，diorh算講出院a，ma愛固定時間dng去病院做復健。

阿公dua院e hit段日子，阿媽一個人擔起厝內所有e代誌，為著醫藥費，伊放下身段ga身軀邊e人借錢；為著e dang好好照顧阿公，阿媽ga qin a委託ho附近e親成朋友。一個查某人，愛兼顧生活gah照顧子女，實在是足辛苦。m gorh，阿媽ma是堅強向前行。

大約是di阿媽五十五歲hit冬，阿公離開a。減一個人做伴e阿媽，決定搬倒轉去台南e祖厝，守護zit 個陪dior阿公大漢e所在，ma繼續做著已經漸漸失傳e工夫─手工棉被。摸著阿媽一針一線tinn出來e棉被，心內e感動是無法度用語言來形容e。阿媽e故事iah閣有真濟，m是三工、五工就會sai寫e完e。伊e故事，我願意用一世人dau dau a幫伊寫，一字一字寫出伊e人生gah伊e堅強。
</pre>
<p><a class="reference external" href="http://daiqi007.pixnet.net/blog/post/33773975">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-xiao-pin-wen.html">台語小品文</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>