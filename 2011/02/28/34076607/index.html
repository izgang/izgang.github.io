<!DOCTYPE html>
<html lang="zh">
<head>
  <meta charset="utf-8">
  <title>Hubble太空望遠鏡（HST，Hubble Space Telescope）  楊健</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="Hubble太空望遠鏡（HST，Hubble Space Telescope）  楊健" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2011/02/28/34076607/"
           rel="bookmark"
           title="Permalink to Hubble太空望遠鏡（HST，Hubble Space Telescope） 楊健">
          Hubble太空望遠鏡（HST，Hubble Space Telescope）  楊健
        </a>
      </h1>
    </header>
<aside><time datetime="2011-02-28T13:42:00+08:00">
    二月 28, 2011
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2011/02/28/34076607%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
科技台文之5

Hubble太空望遠鏡（HST，Hubble Space Telescope）


楊健

清華大學物理系/統計所


細漢 暗時 gah父母 di後埕 看天頂ｅ星， 是 阮以早上愛做ｅ代誌。 歸個天ｅ星 閃閃sihsih 假若呢 對你nih目睭。 後來 大漢了後 讀冊kah知影，星ｅ閃sih 是因為 咱dua ｅ地球 有一層氣層。 Zit個大氣層 會過濾 外太空ｅ光線， 使得 咱看著ｅ星 m是像 普通ｅ電火球仔 一直穩定deh發光， 是無停ｅ 一閃一sih。

咱攏知影， 地球ｅ大氣層 ho咱一個保護， 使咱ve受著 日頭光ｅ灼(ziok6)傷。 但是 對天文學家 來講， zit層大氣層 卻會使得 紫外線 大部分被過濾，使得 咱若deh觀察 外太空ｅ時陣， 不但無法度 進行 紫外線ｅ觀測， 也親像di水底 看邊仔ｅ世界， 隔有一層“朦朧”。 雖然 一閃一sih 真sui， 但是 這是 做科學工作 上無方便ｅ 代誌。 所以 di 1923年 dor有一位 號做Hermann Oberth科學家 提出 太空望遠鏡ｅ 概念， 希望 對太空ｅ觀察 有kah好ｅ改進， 但是 一直到1977年， 美國才進行 Hubble望遠鏡ｅ製造。

Hubble望遠鏡 全長約13.3公尺， 闊4.3公尺， 重11.6公噸， 造價大約二十億美金。 伊是 由美國ｅ太空梭發現號 裝載到 太空， kah gorh ga伊 放di地球ｅ 軌道頂面。 由 地面ｅ工作人員 經過電腦 來控制 伊ｅ 運動gah觀測。 而且 經過電波 ga伊所觀測著ｅ影像 送回地面。 因為 伊dua he地球大氣層ｅ頂面， 所以 伊edang比 地面任何ｅ望遠鏡 gorh看kah暗、 kah遠ｅ星體， 由zia 所觀察出來ｅ 數據， 科學家 edang更加 kah正確 來推算 宇宙ｅ 年紀gah星體ｅ 結構。 但是 趣味ｅ是， 離咱上近 兼上大ｅ日頭公－－ 太陽， Hubble 卻無法度 tang觀察， 因為 太陽ｅ強光 會ga Hubble內底精密ｅ儀器燒害去。

Hubble太空望遠鏡ｅ升空 滿足了 真濟科學家ｅ夢想， 但是 因為人為校正ｅ疏忽， 伊di製造主鏡 打磨ｅ過程 出現 鏡面弧度ｅ差， 致使聚焦（focus）ve準， 所hip出來ｅ相片 dor親像聚焦無對好ｅ hip像機 所攝影出來ｅ像， 無法度達到 科學家 預期ｅ 清晰度。 雖然 後來 科學家 也發展出來 一寡新ｅ數學方法 來處理 所得著ｅ 數據、 影像， 但是 iau有真濟 想veh做ｅ 觀測 無法度做。 這可能是 發展 新數學 成本上貴ｅ 方法。

現在美國太空總署（NASA）隨時攏ga Hubble所觀測著ｅ資料 送上網路，有興趣ｅ人 edang上網路：http://wfpc3.la.asu-edu/sah.htm 去找 上新ｅ資料gah圖片。 而且 國內ｅ報紙gah雜誌 ma無定時 會做zit方面ｅ報導， 咱攏edang隨時 留意參考。

（原登di茄苳12期1996年5月）
</pre>
<p><a class="reference external" href="http://daiqi007.pixnet.net/blog/post/34076607">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/ke-ji-tai-wen.html">科技台文</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>