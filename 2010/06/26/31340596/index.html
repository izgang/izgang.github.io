<!DOCTYPE html>
<html lang="zh">
<head>
  <meta charset="utf-8">
  <title>序 春凰ｅ“冬節圓” 辣媽</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="序 春凰ｅ“冬節圓” 辣媽" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2010/06/26/31340596/"
           rel="bookmark"
           title="Permalink to 序 春凰ｅ“冬節圓” 辣媽">
          序 春凰ｅ“冬節圓” 辣媽
        </a>
      </h1>
    </header>
<aside><time datetime="2010-06-26T11:14:00+08:00">
    六月 26, 2010
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2010/06/26/31340596%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
序 春凰ｅ“冬節圓”


王淑芬


當 春凰請我 為伊ｅ 新冊文集-- 「冬節圓」寫序， 我確實是 ziah受疼愛、心肝有diuh驚ｅ感覺， 因為 在情誼、 在寫作ｅ 領域 裡， 阮攏m是 「第一等親」ｅ關係。 雖是按呢， 我想 阮是 足有緣ｅ人， 阮攏 di第一次ｅ 會面 裡， 足歡喜 熟識對方， 阮ma di 彼此無仝ｅ 寫作風格 裡， 互相欣賞； 像兩道 來自東西 不無仝方向ｅ 光， 阮cue著 心靈ｅ火彩。


我 di2009年十一月 應伊ｅ邀請 去參觀 伊 di清華大學ｅ 台文課， he是 我 第一次 見著伊 gah 伊ｅ先生 江永進教授。 Yin二人用 上熱情ｅ心 款待 我這個遠客。 老實講， di見著 yin進前， 我對 台文ｅ知識 親像是「文盲」， 我雖罔 ui細漢 講台語， 但是 我 gah 真濟傳統ｅ 台灣人 一樣， 習慣用 「華文」 寫文章、 發表意見， 我甚至 m知影 台文ｅ 世界 裡， 閣有 各派無仝ｅ 表達方式。


Mgorh， di參觀了 伊ｅ課 後， 又gah伊 ham伊 台文工具 幕後推手ｅ 翁婿聊過 後， 我出自內心 veh 足誠懇ｅ 表達 我對yin 翁仔某兩人ｅ 尊敬。 江教授講起 溫柔可愛ｅ 牽手 時， 滿心ｅ 推崇， 尤其 對 春凰ｅ 寫作天分 讚賞有cun； a 春凰講起 江教授 用 統計學方法 自創ｅ「台語拼音 雙拼法」 時， he 敬重ｅ神情， ho我對 zit一對夫婦 更有 進一程ｅ 欽羨， yin真是 一對 為 台語文 研究gah推行， 付出 上珍貴精神ｅ 天使， yin 甚至決定 di厝裡 mai有 電視， 只是 逐工 浸透 di台語文ｅ 雕琢世界， yin互相 di綿綿無停ｅ 台文學術領域 gah 寫作研究 裡， 找著 人生ｅ樂趣。


我足歡喜 成做 春凰 zit本新冊ｅ 搶先讀者， 我用 無啥精通ｅ 台文理解能力， 食力閣認真ｅ 讀伊 zit12篇小說， 足感佩 於 伊 觀察細膩 gah 充滿 鄉土文思ｅ 寫作方式。 伊 di主題文「冬節圓」裡， 寫著 水木婆 zit個 傳統ｅ 台灣婦仁人， ui 晟養家己ｅ 八個子女 開始， 親像 diorh註定了 一世人ｅ 辛勞， 但是 伊好像 ma足認命 於 按呢ｅ人生， diorh像足濟 老一輩ｅ 台灣查某人， 伊用 虔誠ｅ心 敬神， 祈求神明 ho 伊 gah 厝內人平安、 順利ｅ 日子， 伊用 勤儉ｅ 生活習慣 gah 拍拚ｅ 工作精神， 來顯示 伊對 家gah厝內大細ｅ 愛， 即使到了 囝孫滿堂、 可以享福ｅ 老年歲月 裡， 伊ｅ心中， 仝款 只有定定ｅ 對 家中大細gah神明 無怨悔ｅ 付出。 Di 水木公 去世時， 伊感心ｅ 捧送 一碗 伊愛食ｅ 鹹湯圓， 為 水木公ｅ一生， 舖劃上 圓滿ｅ 休止符， 也用 燒燒燒ｅ 一碗圓仔， 解讀 伊家己 對 家人ｅ 勞苦ham疼愛。 Zit款 看起來 平凡ｅ 台灣女性ｅ 人生， 卻ho 咱讀了 心神感動， 因為伊 ho咱看著 家己ｅ親人、 鼻著 團圓瞑時， 燒溫燒溫ｅ 圓仔湯味。


讀 春凰ｅ 新作， ma ho我 想著 我qin-a時代ｅ 生活， 充滿了 鄉土味， 伊文章裡 hia-ｅ人物， diorh像 咱 di台灣ｅ 真濟角落 看著ｅ 一般人， 平凡 但卻有著 芬芳入鼻ｅ 本土氣息， 活靈靈ｅ di文字間 跳來跳去。 「大地為家」ｅ 「旺伯」「旺姆」， 「歡喜婆」裡 將 一禮拜七工 分類ｅ 古錐阿婆， 攏好像 咱身邊ｅ人， 雖然平凡 卻又是 hit-nih-a親切， 讀了 嘴角 攏會 自然微微仔笑。 即使寫 有學問ｅ 哲學家， 春凰 攏ho讀者 輕鬆ｅ ga伊ｅ妙筆， 行踏 di充滿樂趣ｅ 時空 裡， 伊ｅ  「電腦邊ｅ哲學家」， 大概也是 yin夫婦 生活ｅ寫照 吧！


春凰 不但 寫散文， 伊也是 一個詩人， dizit本 近似小說ｅ 敘事散文集 裡， 也gah讀者 分享 伊ｅ詩作。 就像伊 di才出版ｅ 新冊「旅行心詩」裡 寫ｅ： 「詩心 親像 一款強烈ｅ 戀愛感覺， 來ｅ時 跳動ｅ心律， 自然 無法度停止， 擋攏擋vediau。」， 我想， 伊也是用 戀愛hit款ｅ 心情， 以 細膩ｅ筆 deh抒發 zit本《冬節圓》。


因為 愛為伊寫序， 我有幸 瀏覽了 春凰 其他ｅ作品， 對 伊 漂撇ｅ 生產力 驚奇閣呵咾， ui1994年 伊出版 第一本散文集「青春ｅ 路途─我ｅ生活台文」到現主時， dit-veh二十冬ｅ 台文生活 裡， 伊ｅ文思 像 充沛ｅ泉水， 源源湧現 di伊ｅ冊 裡， 隨意舉例， 伊ｅ冊 「雞啼」、 「夜空流星雨」、 「台語文學評論集」、 「台語詩集」 閣有 旅行各地ｅ 「三姊妹看世界」 等等作品， ho我 真心佩服 伊ｅ創作力， 又看著伊 無辭勞苦ｅ 參與翻譯 多本世界名著， 譬如 狄更司ｅ 「聖誕鐘聲」、 芥川龍之介ｅ小說、 清少納言ｅ 「枕草子」等等， 為 台文教育 準備 世界各地材料ｅ 熱心， 攏ho我 感佩 伊hit份 無停止ｅ 熱誠gah精力。


作為一個 生長di台灣， 旅居國外ｅ 文字工作者， 我一直關心 我母國家園裡ｅ 文化發展， 我外呢a寄望 看著 我親愛ｅ故鄉， 行出家己ｅ 文化之路。 看著 春凰 gah 伊ｅ夫婿永進， 認真ｅ deh為 咱ｅ母親-- 台灣ｅ語文， 耕耘出家己ｅ天地， 我真誠ｅ 感激也歡喜， 我期盼見著 伊ｅ 真濟本著作 gah 研究成果， di 台文ｅ園地 裡， ia落種子、 播種花苗， di我 所愛ｅ 家鄉土地 上 開花、 結果。


我veh多謝 春凰 溫馨感人ｅ 寫作， 也多謝 永進 為 台文學術研究ｅ貢獻， 祝福lin！


( 2010.1月 寫di Atlanta. Georgia ， ChunHong台譯)
</pre>
<p><a class="reference external" href="http://daiqi007.pixnet.net/blog/post/31340596">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-yi-liang.html">台語藝量</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>