<!DOCTYPE html>
<html lang="zh">
<head>
  <meta charset="utf-8">
  <title>開開ｅ窗仔(The Open Window) Saki著； DCH台譯</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="開開ｅ窗仔(The Open Window) Saki著； DCH台譯" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2010/12/20/33392870/"
           rel="bookmark"
           title="Permalink to 開開ｅ窗仔(The Open Window) Saki著； DCH台譯">
          開開ｅ窗仔(The Open Window) Saki著； DCH台譯
        </a>
      </h1>
    </header>
<aside><time datetime="2010-12-20T08:27:00+08:00">
    十二月 20, 2010
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2010/12/20/33392870%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
開開ｅ窗仔(The Open Window)

Saki著； DCH台譯

「我ｅ阿姨liam mih dor會落來， Nuttel[納德爾]先生， 一個大約十五歲足穩重ｅ少女 按呢講： 「尚且請你 稍容忍我一下仔。」

Framton Nuttel[佛瑞東˙納德爾]想veh講寡適當ｅ話， 來呵咾目前zit位外甥女， mgorh ma無想veh冷淡dit veh來ｅ阿姨。 私下， 伊足掛疑， di zit款正式來拜訪zia-ｅ完全無熟識ｅ生份人， 對伊du患著 神經緊張ｅ症頭 會有什麼幫助。

「我知影你搬去hia了後，」 當伊準備好veh去庄腳隱遁ｅ時陣， 伊ｅ阿姊對伊講： 「你會ga你家己禁鎖起來， ma m gah任何人講話， 你會足鬱卒， 你qau緊張ｅ神經質 ma會愈嚴重。  Di hia我vat一寡人， 我來寫一寡介紹批ho yin， 我會記得 有寡人 是 外nih-a友善leh。」

Framton想無zit位女士是什麼款ｅ人， 伊dor是將veh ga介紹批送去ｅ  Sappleton[莎波東]太太， 伊可能是一位友善ｅ人。

「Di zia你vat真濟人嗎？」 zit位厝主ｅ外甥女問伊， yin中間有真長ｅ恬靜ho少女臆答案。

「差不多半個ma無，」 Framton講， 「妳知影，四冬前， 阮阿姊dor dua過zia， dor di hit個教區， 伊幫我寫介紹批ho一寡在地人。」 伊用一種清楚gorh嘆息ｅ口氣回答。

「所以， 你對阮阿姨hit個人m知半項？」 Zit位穩重ｅ少女gorh追問。

「Ganna知影伊ｅ名gah地址。」 Zit位訪客坦白回答。 伊足想veh知Sappleton太太是有夫之婦或者是守寡ｅ。 Mgorh， ui房間內ｅ線索edang臆出好親像有查甫人dua di zia。

「伊ｅ大悲慘發生di三冬前， du好是三冬前。」少女講：「he是lin阿姊搬離開ziah發生e代誌。」

「發生了悲劇？」Framton問， di ziah平靜ｅ庄腳所在， 應該ve發生 任何不幸。

「你可能足好玄想veh知， 為什麼di十月ｅ下晡， hit片雙扇ｅ落地扇iau是完全拍開開。」 Zit位外甥女指著通向外口ｅ草坪hit片闊闊ｅ落地窗， 按呢講。

「今年現主時ｅ天氣iau是溫和， mgorh hit片窗仔gah悲劇 有什麼關係？」

「三冬前ｅ一工， 阿姨ｅ翁婿gah伊ｅ二個小弟， 經過hit片雙扇落地ｅ窗仔門， 出去拍獵， yin一去dor無回厝門。 跨過一片荒野地去yin喜愛ｅ藏vih拍獵區， yin三個人攏di一片神秘難料ｅ濕lam地區裡ho吞埋去a。 Hit冬熱天， 天氣濕悶， 熱gah hong煩心。 Hia ｅ所在，一向攏是足安全ｅ， 所以事先人ve去警覺。 尚且yin ｅ屍體攏cue無，zit件恐怖ｅ代誌， 實在hong人掛心放ve落。」 Zit時陣， 少女沉著ｅ口氣， 突然變gah大舌大舌， 「可憐ｅ阿姨一直認為總有一工， hit隻gah yin三人同齊失蹤ｅ土色長毛ｅ細隻狗， 會親像以早經過hit片窗仔， 做伙逗陣轉來。 所以逐工到夜暗時刻， hit扇窗仔總是開開。 我至愛e阿姨，伊定定ga我講， yin出去拍獵ｅ情形：伊ｅ翁婿ｅ手股頂面帶一領白色防水ｅ獵外套， iau有伊上細漢ｅ小弟Ronnie[羅尼]， 伊總是用唱歌e語調講： 『Bertie[珀兒蒂]，你是安怎攏看ve開neh？』 Zia ｅ弄笑ｅ話定定吵gah伊心煩。 你知無？ 親像ziah死寂ｅ暗時， 定定ho我感覺雞母皮一直起， 感覺著yin dor veh經過hit扇落地窗入來…...」

伊小可pi-pi-cuah， liam當時斷止講話。 好佳哉zit時， 阿姨雄狂狂入來房間， 因為無準時面略仔有歹勢歹勢， 伊ｅ出現ho Framton鬆一口氣。

「Vera[菲拉]有好好招待你無？」 伊問一下。

「伊一直攏真趣味」Framton講。

Sappleton用輕鬆ｅ口氣講： 「我希望你mai在意he落地窗是開開ｅ， 我ｅ翁婿gah小弟yin今仔日出去lam土區用槍拍獵， yin轉來ｅ時，攏愛經過zit扇門， yin會ga我ｅ地毯gor gah la sap li lor， lin查甫人定定是按呢， 敢m是hiorh？」

伊歡喜gorh講ve停deh談論著射獵ｅ情形， 以及鳥類生產siunn慢， 同時ma談著寒天愛cue鴨仔來拍ｅ代誌。 對Framton談論zia e代誌， ho伊起雞母皮。 伊盡量ga談論e題目轉向kah ve驚心ｅ話題， mgorh並無成功。 伊察覺著女主人並無興味聽伊講話。 同時， 伊ｅ目睭一直盯di開開ｅ落地窗gah外面ｅ草皮。 Di zit件悲劇ｅ週年紀念日來拜訪伊， 真正是足不幸ｅ巧合。

「醫生yin攏建議我愛完全靜養歇睏， mai有心理刺激， ma愛避免激烈ｅ體力運動。」Framton講， zit時伊已經為家己ｅ幻想苦纏， 認為 完全生份ｅ人gah見一面ｅ人ve著急想veh知影別人ｅ身苦病疼、 病因gah治療方法。 伊繼續gorh說明： 「關係飲食方面， yin ｅ意見dor無仝lo。」

「無仝嗎？」Sappleton太太無注心deh講， 接續來哈一個hi[打呵欠]。 突然間伊精神起來，出現歡喜ｅ表情，mgorh m是因為Framton所講ｅ話引起伊ｅ注意。

「Yin總算轉來a！」伊大聲huah叫， 「du-a好趕著lim下晡茶ｅ時間， yin看起來歸身軀攏是路糊糜。」

Framtonｅ身軀小可會cuah， 同時ma用一種想veh傳達同情了解ｅ眼神注目hit位外甥女。 Hit個外甥女帶著失神恐怖ｅ眼光， 看向hit扇拍開ｅ落地窗。 一捲莫名ｅ恐怖ho Framton萬分驚心起加冷sun， 伊趕緊ui坐椅頂面轉身過來， ma向仝一個方向看。

Di日光漸漸暗淡落來ｅ時陣， 有三個人影du deh跨過草坪向著hit扇開開ｅ窗仔行過來。Yin ga槍moh di手股， 其中一人ma幔一領白色ｅ外套。 一隻看起來足tiam ｅ土色長毛細隻狗ga yin due an an。 無聲無說， yin行過來倚近窗仔， 然後， di暗淡ｅ黃昏裡， 突然傳出少年又gorh sau聲， 親像deh歌唱ｅ聲講： 「Bertie，為什麼你看ve開？」

Framton激動gah m知veh安怎， 掠an伊e柺仔gah帽仔， 親像痟狗zing墓kong走向行人巷盡bong ｅ門gah鋪碎石頭ｅ停車道， ui燈光暗淡ｅ大門口衝出去。 差不多long著沿路騎腳踏車ｅ人， 害人急向籬笆邊緣轉方向， 若無yin dor面對面zong做一堆。

「阮轉來a，親愛ｅ。」 經過落地窗， hit位穿白色雨衣會查甫人講：「阮身軀頂有一寡lam土，mgorh大部分攏乾鬆a。 當阮入來hit一刻， 向外口亂走逃離ｅhit個人是誰？」

「一是Nuttel，一個足特出ｅ人，」 Sappleton回答： 「伊ganna談論伊家己e病症，當lin入來ｅ時， 伊連一句再會或失禮ｅ話攏無講， dor雄雄狂狂向門外衝出去， 別人iau略準伊是去看著鬼leh！」

「我臆是hit隻狗ｅ關係，」 hit位外甥女平靜講。 「伊ga我講， 伊對狗有驚心症。有一gai， 伊di印度恆河河岸頂面ｅ墓地， vat ho一群狗追過， 伊被逼藏vih di一座du-a挖好ｅ墓穴過夜， 頂面hit群青面獠牙喙波飛噴， 聲音悽慘e野狗對伊吠無停， zit款情景有夠ga人逼gah起痟a。」

Di短時間內， 真緊dor編導zit款hau siau ｅ神奇冒險ｅ故事， 正是zit位少女ｅ才能。
</pre>
<p><a class="reference external" href="http://daiqi007.pixnet.net/blog/post/33392870">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-shi-jie-jing-dian-xiao-shuo.html">台語世界經典小說</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>