<!DOCTYPE html>
<html lang="zh">
<head>
  <meta charset="utf-8">
  <title>溫柔有情的旅行詩路 ──序張春凰台語詩集《旅行心詩》胡長松</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="溫柔有情的旅行詩路 ──序張春凰台語詩集《旅行心詩》胡長松" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2010/01/01/30129062/"
           rel="bookmark"
           title="Permalink to 溫柔有情的旅行詩路 ──序張春凰台語詩集《旅行心詩》胡長松">
          溫柔有情的旅行詩路 ──序張春凰台語詩集《旅行心詩》胡長松
        </a>
      </h1>
    </header>
<aside><time datetime="2010-01-01T22:14:00+08:00">
    一月 01, 2010
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2010/01/01/30129062%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
溫柔有情的旅行詩路

──序張春凰台語詩集《旅行心詩》

胡長松


成做一个台語文學運動者、教學者、散文家、詩人，張春凰新的詩集《旅行心詩》近期欲出版，已經距離伊寫第一本散文集《青春ｅ路途》將近20年矣，予人驚奇的是，詩文內面青春的氣力，並無因為時間反黃去，伊的心，續是愈來愈有活力，愈來愈溫柔，嘛愈來愈清醒。我想，這是伊對生命的體會佮對台灣母地的感情直接的表現。

《旅行心詩》講是「旅行」，實際上，是對台灣山林的「行禮」、「巡禮」開始的。張春凰成做詩人的筆，位山野、氣候、樹林直到動植物，有全面性的鋪排，而且閣毋是乾焦囥佇平面地圖彼款的紀錄，詩中有留落伊成做詩人意識的有情觀照，嘛時常出現伊佇歷史的小路出入行踏的跤跡，確實是值得咱款款仔品讀的溫柔「心詩」。

講起心詩的有情觀照，我真佮意伊所寫的〈大雨〉中的詩句，描寫的是一群老同窗旅行途中的大雨：


車窗糊一面水廉

薄紗內外

互相看ve清ｅ面貌

只有真實沈底ｅ同窗情誼

添加心內ｅ感動

愈遠愈深


按呢的詩句，描寫大雨中車窗的景緻，描寫同窗的情誼，嘛同時描寫詩人本身的心情，這款多層次的描寫佇詩句疊貼做伙，就是即款「心詩」的眉角，嘛是將眼中風景「詩化」（或者講是「文學化」）的基礎。透過即個詩化的過程，風景不再是水tsiann2的風景，轉化做有詩人意識存在當中的有鹽份的藝術，閣親像即首描寫東北海岸的水佮石的〈依戀〉:


海水潑來 石e腳底

輕聲細語

勻勻仔ga搭貼


海水爬附 石ｅ半身

吟調唱歌

柔柔仔ga攬腰


海水攀纏 石e耳際

款款仔ga獻心詩


海水流洗 石e頭面

深情深意m甘離


看會出來，張春凰的作品是屬佇春天浪漫的詩質。詩裡時常是溫暖、歡喜、輕鬆的色水，這展現的，是詩人佮風景之間的「親密」：因為「親密」，就袂共風景看做普通；因為「親密」，嘛袂共石頭當做無生命的焦燥的物件；因為「親密」，嘛給咱佮風景之間的疏離感縫補起來。確實，佇人佮環境分裂甲這呢嚴重的現代工業社會，咱需要這款有心的詩，來回復咱佮環境的關係。另外，這本詩集內面，有幾首詩是詩人的心佮歷史風景的互動，比如講下面即首：

綠島組曲之五 目屎池


一堵刻烙囚禁者名字ｅ石壁

親像越戰紀念碑ｅ勇士

白骨一堆

無可回頭

來述說稀微ｅ流年


短月長年

吞辱忍冤

暗茫無盡ｅ哀思

親像岸邊ｅ海湧

無停止ｅ吞蝕抽絲


一直到

愛ｅ目屎 淨化了怨恨ｅ苦海

一直到

愛ｅ目屎 珍惜了受難ｅ卑微


位詩的風景tshua咱進入歷史的觀照：因為有心，目睭前的風景成做有歷史意識的風景；因為有情，風景嘛成做有情味的詩。詩一首過一首讀落去，就親像咱一步行過一步的旅行。這一系列的旅行，位山林行入夜都市，佇〈銀樓珠寶街〉出現按呢的批判的風景：

世人只愛鑽石e高貴

超級e財寶物

ve記得gor著qin-a e血gah目屎

流血留滴e烏市gah虛華ham罪惡e非洲e內戰


即首詩值得咱注意的，是風景中「陰影」的書寫，將鑽石的高貴佮伊背後的罪惡牽連對比，詩人真有把握的能力：


行過銀樓珠寶街

一陣一陣ui遙遠ｅ烏色世界殘酷ｅ相殺陰氣

通過歸身軀 起一陣一陣e加冷sun

鑽石商ga引進來台灣

為著用血洗過e超級錢寶物

銀樓珠寶街e店頭 加上一牌告示：

“本店裝備保全系統連線監視控中”

自按呢了後

冤親債主糾纏due 絆

無了時


毋過，按呢的物件佇這本詩集內面算是佔較少數的，講起來，可能嘛是春天的氣質對題材自然選擇的結果。


即本「心詩」「旅行」的後半段，位山林都市，行入詩人人生旅行的體會。我上佮意〈壁角ｅ舊腳桶〉，詩人按呢描寫伊佮老母的感情：

壁角hit個鉛做e舊腳桶

桶沿

若阿母你ga我做e

hit 領有滾邊 捏ging荷花裙


iau有hit塊ce衫ｅ cing仔

塑膠e鬃毛 減一半

若阿母你e

hit支lu假嘴齒ｅ齒抿仔


你拒絕新衫

講：

“ gorh食無外久

舊衫穿穿leh  dor有夠a

mtang浪費”


iau有hit塊

表面nua gah金金、滑滑

邊仔suah  ki角

你用來家己洗衫e

老cuah板仔


恬恬陪你勇健e

歲月流金


詩的表面平實白描，毋過詩裡的形象遐呢親切，閣遐呢真實突出，透過生活中細項物仔的對比，將母仔子互動的感情款款仔鋪排出來，規首詩感動人的所在是觀察的幼路、飽紮，窮實講，這嘛是咱理解張春凰詩藝的基礎：伊的詩，的確就是溫柔感情的直接表現。這款溫柔的感情正是伊過去所寫的散文的本質，是伊一直做運動的氣力來源，嘛是即本詩集的一切內涵，位外表的世界達到內心上燒lo的所在。

戰後的台語詩運動發展到tann，除了已經出名的詩人，嘛有濟濟佇台語文相關推展教育班、讀冊會等團體裡底開始寫台語詩的「詩眾」，每一年的詩作發表愈來愈濟，算是一個好現象；毋過，位另外一方面來看，平時會讀詩的民眾敢有增加？這是台語詩發展的另外一個挑戰。按怎兼顧大眾性佮藝術性，予愈濟人讀有好詩，甚至透過詩，佮讀者的生活、生命有牽挽？我想這嘛是張春凰佇這本詩集想欲行出來的路──用伊特別的抒情的書寫，行入空間佮時間的旅行。

張春凰的詩透過旅行行入風景，嘛透過風景行入咱的心，成做咱的旅行。所以，所有欲走揣春天的讀者，請趕緊來讀張春凰的詩，你就會行入這紲有百款面容的春天旅行。




2008/12/16 佇高雄內惟
</pre>
<p><a class="reference external" href="http://daiqi007.pixnet.net/blog/post/30129062">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/xin-etai-wan-tai-wan-exin-huan-xi-du-chun-huang-elu-xing-xin-shi-li-min-yong.html">心ｅ台灣，台灣ｅ心  —  歡喜讀春凰ｅ《旅行心詩》 李敏勇</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>