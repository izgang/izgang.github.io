<!DOCTYPE html>
<html lang="zh">
<head>
  <meta charset="utf-8">
  <title>將「家己ｅ慣勢」找轉來：序王拓小說台譯  呂美親</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="將「家己ｅ慣勢」找轉來：序王拓小說台譯  呂美親" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2010/09/27/32347855/"
           rel="bookmark"
           title="Permalink to 將「家己ｅ慣勢」找轉來：序王拓小說台譯 呂美親">
          將「家己ｅ慣勢」找轉來：序王拓小說台譯  呂美親
        </a>
      </h1>
    </header>
<aside><time datetime="2010-09-27T09:12:00+08:00">
    九月 27, 2010
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2010/09/27/32347855%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
將「家己ｅ慣勢」找轉來：序王拓小說台譯

呂美親

Gorh重看過王拓華文版ｅ小說，我有重新翻譯ｅ想法。主要是進前ｅ生疏感有淡少去，母語觀念釘根di家己ｅ意識gah生活當中愈來愈穩在，Zit陣直接將原文用台灣話唸出來，加真siak-pah。這證明一句簡單ｅ英語俗話：「Habit is a second nature.」但看有veh將慣勢（si3）養成作自然否爾（nia5），di回歸ｅ路途上，咱就是veh將「家己ｅ慣勢」找轉來。總是時間亦無hiah濟，按算這款華文小說台譯ｅ試驗是一個開端（其實亦已經有人做過），泛勢（se3）以後有較人會繼續這種作法。

【漸漸ve慣勢】

明明華文已普遍di台灣，七○年代ｅ鄉土小說亦產生「革命」，將「字正腔圓」ｅ北京話打破，用適合台灣人「喟口」（kui3-kau2）ｅ語文lam7入文本，在地聲音參像真無簡單找著一屑仔透氣ｅ管道，按怎di廿一世紀ｅ今仔日，咱gorh veh「舞」zit款無聊孔（kang）來挖？尤其di所謂「全球化」時代，多語能力對島國人民來講亦變作一種「nature」，時代強veh due3 vue著a，gorh有閒工、lang3縫（pang7）翻譯逐家早就看有ｅ物（mih8）？gorh再講，愛翻ｅ應該是人「看無ｅ」咱ho變作「看有ｅ」，現在煞是將人「看有ｅ」翻作「看無ｅ」，天地敢已經顛倒到這形a？咱可能愛換一個角度去「顛倒想」：按怎一個較早生份ｅ語言，變作逐個人攏「看有」？按怎一個原底熟悉ｅ語言，變作逐個人強veh「聽無」，何況是「看有」？環境按怎改變一個民族ｅ意識型態？敢m是dui3 hit個思考ｅ載體落手？

戰前ｅ台灣，有智識份子開始透過日語、中國白話文，將中國、日本，以及西方文學gha各種「主義」譯介入台灣，尤其愈到日據後期，濟濟台灣智識份子，受著世界思潮啟蒙、衝擊，學著用所謂「文明」ｅ角度檢視台灣現況，除了反省家己ｅ「落後」，亦知veh將本土ｅ「好物」紹介出去，親像楊逵di普遍ｅ日語教育下，以真「輪轉」、真「上手」（じょうず）ｅ日文翻譯中國魯迅、茅盾、郁達夫ｅ作品、台灣賴和ｅ小說；甚至伊用中文翻譯列寧ｅ社會主義相關，zit寡新興ｅ智識份子di hit個時代是真重要ｅ「仲介」角色。話講倒轉，雖然北京話di三○年代並無普及，但中國白話文亦漸漸被台灣智識份子接受並且使用；接受ｅ原因其中真大是當時被日本殖民ｅ台灣人有強烈ｅ「祖國」意識，對中國gorh有真大ｅ親密感，所以就算是生份ｅ語言，亦感覺必須愛學會曉。

日本時代gah這陣ｅ政治、社會背景差異真大，不過趣味ｅ是，殖民者攏推行「雙語制」（國語政策），台灣人戰前戰後大概有兩種「母語」，除了台灣話，進前是日本話、了後是北京話。咱若ga7想，像楊逵這代ｅ人，若m是日本人因為戰敗離開台灣，真有可能到單（daN）台灣人vue將日語當作「外來語」，親像戰後，咱亦vue將北京話當作外來ｅ仝款，亦vue產生所謂「跨越語言的一代」ｅ作家gah作品。若按呢，透過教育一代續一代，定著英語有一工會變作咱ｅ「母語」，因為咱已經「慣勢」。

逐種「外來」被包容力大ｅ台灣接受，當作家己ｅ物件使用，這當然m是歹現象，表示台灣島土地小、台灣人心胸闊；不過，用後殖民觀點來看，恐驚就是最值得檢討gah反省ｅ根據點。當「外來」kap「本土」形成兩港消長勢力ｅ時，總有一爿慢慢失勢去，當家己ｅ優勢失去了後，或者是講咱已經vue去將家己ｅ優勢好好疼惜，甚至是輕視、棄而不顧，大概自我主體亦就漸漸無去。

若是意識著「慣勢」是一種殖民者帶ho受殖者「墜落ｅ現狀」，咱著應該反思，然後進一步改變，親像Albert Memmi所講，「每一個受殖者攏有改變現狀ｅ基本要求。」若是順hit個「墜落ｅ現狀」去行，著無算改變；若m是徹底將家己變做kap殖民者塑造出來ｅ完全無仝，無著是去重建殖民化所奪走ｅ一切。若照陳芳明ｅ斷代，現此時咱亦算是「後殖民」時期，dng-deh進行「去殖民」ｅ工作，dng-deh重建殖民者所破壞ｅ一切，mgor，當政治、詮釋ｅ權力已經無di殖民者手中，咱重建ｅ光譜其實會有曖昧、茫霧ｅ所在看無啥會出來，Memmi進一步有提醒：「仝款值得注意ｅ是，受殖者已經vue記家己ｅ語言，干單會以粗俗ｅ方言表達最基本ｅ感情，只有借用殖民者ｅ語言才會凍避免單調無味。zit-ma2為著恢復自尊自立，伊即刻倒轉來家己ｅ民族語言。」hit種殖民者di咱深層精神ｅ宰制猶gorh透過語言繼續生湠，ho咱行di罩(ta3)茫ｅ重建ｅ路上，使咱漸漸vue慣勢行zit種無順坦ｅ路，vue慣勢會變無想、無想就無法度深刻貼近本來所慣勢ｅ面貌，無法度真正恢復自尊自立。

【Gorh「拗」一遍「鄉土」小說】

七○年代ｅ台灣文學一般被定義作「鄉土文學」ｅ時代，包括陳映真、黃春明、王拓、楊青矗ｅ作品。Iah「鄉土」到底是啥物？按怎除了內容轉來到現實以外，zit寡尤其di對話部份tau3-lam7（摻雜）所謂「方言」ｅ文本被看作鄉土小說？Holomes Rolston講：「環境倫理ｅ前提是di對鄉土ｅ認同感，因為性命是di鄉土面頂才具體展現。」Di zia講ｅ認同感veh怎樣產生？當少年人di都市街頭用母語交談ｅ時，邊仔ｅ人感覺「這個人還真是local」；當「local」di台灣ｅ現時社會變做一個負面名詞，咱veh按怎翻轉這款觀點？特別是di學院，舉一個例，性別研究愈來愈濟人參與，「lesbian」ｅ身份亦被認同，一般人漸漸無gorh有刻板觀念，甚至會感覺這是真「炫」ｅ記號，濟濟研究者參與研究並為伊做最大ｅ正面宣揚，所形成ｅ「環境倫理」已經將被醜化、汙名、窒(deh)壓ｅ地位「拗」(au2)過來。若按呢，轉來看「鄉土」ｅ記號，伊產生ｅ印象、文學di現此時ｅ「環境倫理」敢有法度「拗」回伊應當ｅ位置？

回到Memmi hit段，咱實在無hiah樂觀，欲siau3想會使重建殖民者、壓迫者所奪走ｅ一切，較可能ｅ是去重建被扭曲ｅ「環境倫理」。「去汙名化」是重建第一個嚴肅課題，mgor，設使一個本有ｅ價值若無精美、無提昇，di日新月異、多元變動ｅ社會中免等別人將伊淘汰，伊家己就絕對先自我揚棄。所以繼續用被受害者ｅ可憐姿態向施壓者、或則是大環境來求捨，已經m是好ｅ策略，應當將這個整體ｅ「人格復原」做為重點以及起點，以自我昇華、自信冷靜、穩在熱情ｅ架勢向大整體發聲，「拗」回di倫理中ｅ位置。

Gorh轉來講鄉土小說。小說家有意識著語言ｅ重要，所以di vue開放ｅ社會中以偷渡方式將本土語言囥踮小說裡，亦是稍闊(sio2-kua2)開一個在地聲音ｅ出入口ｅ策略，算是見證時代ｅ文學史料。一直到華語文、甚至逗逗是美語當道ｅ現此時，有一寡人不斷致力di母語文學ｅ創作，但di小說來講實在是少，比率非常小。用完全母語創作ｅ文學是絕對愛受重視kap鼓勵ｅ，雖然母語ｅ重新教育是dng-deh起行爾，樂觀來想後擺定著有較濟ｅ書寫者kap研究者。但另一方面來看，咱亦有濟濟、大部份ｅ「跨語的一大代」，讀過所謂ｅ「鄉土小說」，按怎ho這大綰(goaN7) ｅ人、茫茫然找無「回歸線」ｅ人，有一個可能較方便ｅ幼索，去走找漸漸凋零消失ｅ「鄉土」、hit個用語言連接感情、用感情將認同感建立起來ｅ「鄉土」。

所以，當濟濟ｅ台灣人，用怹熟練ｅ華語，將原本生份ｅ外語作品譯介入台灣，咱veh做另外一種試驗，（我亦無把握這是m是好ｅ試驗）：將華語當作外語，用咱ｅ母語翻譯華文ｅ鄉土作品。第一是「就近取材」，尤其內容是靠偎咱ｅ生活背景，語文ｅ類似性比其他外語有較高，edang ho拄(du2)入母語之門ｅ人對照、ho看有母語書寫ｅ人直接進入文本；第二，戰前以及戰後ｅ中國白話文，對台灣話文書寫ｅ衰微影響最大，特別是戰後，假使edang自伊所剝奪ｅ「養份」拉(qiu2)轉來，或則是吸收伊ｅ肥底來彌補台文書寫ｅ失落，無定著是一個可行ｅ路。

當然，每一個語言並無為任何一個語言服侍ｅ義務，但是透過翻譯，咱edang看著gorh較濟語族ｅ文化特色，甚至是歷史gah民族性。咱知影台灣gah中國會ziah呢無平靜，實在兩岸距離是講近gorh無連接、講遠gorh siunn近，才會過頭曖昧vue清，甚且猶gorh因為歷史ｅ戲弄、教育ｅ創治，使得立場一直「撟」(chiau5) vue正、是非一直分vue明。mgorh，「咱」兩爿總是捌(vat)有親密ｅ過往，泛勢透過曾經「難分難捨」ｅ「甜言蜜語」，從中「分離」(separate)出異同、掘(gut)出咱家己ｅ個別性gah氣味，除了重新創作，veh回咱ｅ「鄉土」，以台文翻譯台灣華文作品，就是另外一種起點。

經過六○年代現代主義ｅ洗禮，「西風台進」ｅ現象延續到zit陣，並無退色稀微ｅ趨勢，顛倒發展到多元ｅ後現代，我想，寫實主義應該亦必須來一次「後」ｅ革命，來延續伊ｅ性命力。其實咱看會著真濟母語文學ｅ創作，已經思考著寫實gah現代當中愛有所激盪，才vue「hiah緊」被潮流淹沒，所以gorh重「拗」一遍鄉土小說，並m是母語創作無法度發展才「孤不二衷」所作ｅ代誌，而是撥(boe2)看痕跡、吸取新舊攏有ｅ養料，一款值得實踐ｅ回歸方式。

【走找、繼承「家己的慣勢」】

我想我稍闊交代一寡翻譯ｅ時拄著ｅ笑詼gah心情ho逐家參考。春凰老師交附zit個任務ho我ｅ時，我其實di心內有淡薄仔抗拒，hit種抗拒一直到將五篇小說翻譯煞了後iah是存在，其中原因之一是感覺真了工：我ｅ語言是跨越ｅ，社會上看有華文作品ｅ人hiah濟，何必浪費青春做「無意義」ｅ代誌？m過重新檢視翻譯過程ｅ收穫卻有大大ｅ充實感，亦對春凰老師ｅ「突發奇想」感覺真正面gah肯定。另外，翻譯ｅ時有真濟語言上真歹突破ｅ困難，母語話辭ｅ流失嚴重，使得「直譯」ｅ時產生「vue輪轉」ｅ「礙qioh感」（華語講的「彆扭」），亦產生找無對應話語ｅ挫敗感。佳哉！網路ho現代人最大ｅ利便，透過楊允言先生架設ｅ「台文／華文線頂辭典」網站，（Zit個網站ｅ語辭有大部份是林俊育長老所整理出來）找到真濟亦原汁亦現代ｅ語辭來幫忙翻譯，對我家己翻頭學習母語ｅ助益亦真大。

會選王拓這幾篇來翻譯，除了較短，亦因為這五篇ｅ代表性。〈車頭〉（車站）上短，卻有淡薄仔王拓ｅ自傳色彩，用最微細ｅ視角反映hit當時ｅ社會經濟情形，真容易讀；〈墓地鐘聲〉（墳地鐘聲）曾經di鄉土文學論戰時代被做為標題討論，這篇gah〈海葬〉、〈吊人樹〉ｅ神秘感，用台文來重新閱讀，實在加(ge)真媠、加真有在地風俗對外來文化ｅ反抗性。〈一個年輕ｅ庄腳醫生〉（一個年輕的鄉下醫生）是我感覺真特別ｅ作品，伊ｅ相關討論無濟，卻是對知識分子ｅ角色深刻反討，重要ｅ是伊檢驗著回歸鄉土ｅ路上，總有熱情明滅ｅ人ho咱借鏡。

我亦定定因為慣勢華文ｅ「好用」，強強veh vue記、甚至真無愛用台文來書寫，mgorh，Memmi猶是按呢提醒咱：「何況，這陣按呢『礙qioh礙qioh』ｅ語言敢一定無發度發展啊？這個語言dng-deh走找pang3見ｅ寶藏，繼承豐富ｅ歷史遺產。」借這個機會，我想veh gah少年讀者共同勉勵，講起來猶gorh是沉重一層：當咱gorh聽有母語ｅ時，咱愛珍惜。台灣有真濟豐富ｅ寶藏被窒壓破壞，等待新一代ｅ台灣人去開採，Mgorh真重要ｅ是zit寡寶藏必須透過語言才有法度去掘出來。挖寶藏並無困難，只要先將「家己ｅ慣勢」找轉來，就看會著美麗ｅ智慧gah可貴ｅ歷史遺產，hit種「慣勢」使咱認識更加深層ｅ家己、gah別人無仝款ｅ家己，放大來看，就是對咱所立足ｅ所在更加認同gah肯定。咱必須延續zit個可能消亡ｅ感情，亦著愛有「承擔」ｅ勇氣gah實踐的力量。

最後，除了感謝春凰老師ｅ看重，ho我有機會做另外一種回歸，伊對我ｅ怠慢總是真寬待，我veh di慢來ｅ序尾向伊再一次說謝。另外，亦欲向讀者會失禮。我想真濟人攏看過王拓ｅ鄉土小說，這篇序無打算介紹王拓ｅ小說，無看過原文ｅ人亦無要緊，會凍直接透過母語書寫來進入王拓所描繪ｅ鄉土，定著會gorh較貼近、找較會著hit個時代ｅ現實，然後重新定位家己。

2005/04/02
</pre>
<p><a class="reference external" href="http://daiqi007.pixnet.net/blog/post/32347855">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/shi-jie-tai-yu-xiao-shuo-yuan-di.html">世界台語小說園地</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>