<!DOCTYPE html>
<html lang="zh">
<head>
  <meta charset="utf-8">
  <title>Saki 短篇小說選 命運ｅ創治（The Hounds of Fate） Saki著；DCH台譯</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="Saki 短篇小說選 命運ｅ創治（The Hounds of Fate） Saki著；DCH台譯" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2013/10/14/41353271/"
           rel="bookmark"
           title="Permalink to Saki 短篇小說選 命運ｅ創治（The Hounds of Fate） Saki著；DCH台譯">
          Saki 短篇小說選 命運ｅ創治（The Hounds of Fate） Saki著；DCH台譯
        </a>
      </h1>
    </header>
<aside><time datetime="2013-10-14T09:18:00+08:00">
    十月 14, 2013
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2013/10/14/41353271%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
命運ｅ創治（The Hounds of Fate）

Saki著；DCH台譯



一個 秋日ｅ下晡， 日頭斜西， Martin Stoner[馬丁˙史東尼] 沿著 一台輕便細台車 所留落來ｅ車輪 gau過ｅ lam土細條路 行， suah m知影veh去dor位？

伊想講， 頭前 無外遠ｅ所在， 是 一大片海洋， 對著海洋，伊ｅ腳步 一直行向前， 伊 無法度解說 為什麼 家己hiah tiam  deh 奮鬥 往 hit個目標 進行， 親像 伊 一直ho 一種直覺 纏diau leh， dor比如 直覺 ho一隻 hong壓迫罩綑ｅ 鹿公  deh向絕崖ｅ 盡bong衝。伊ｅ情形 是 命運ｅ神， 殘酷deh逼壓著 伊： iau餓、精力用了， 加上絕望 ho伊感覺 麻痺， 伊差不多 無法度 用一點仔元氣 去想 是什麼 潛意識 迫伊行ve停。

有真濟 不幸ｅ人， di人生ｅ旅途中 歷經苦難， 因為 生做貧惰骨 加上 無眼光 失去良機， 致使 連上普通ｅ代誌 攏做ve好勢，Stoner dor是zit款人。 Zitma伊是 走頭無路， 無任何 其他ｅ代誌edang gorh再試。 絕望 並無叫醒 伊 沉di身上ｅ 氣力， du好倒反， 伸手sa無錢ｅ 危機感 ho伊 心智呆鈍。 穿一身 破爛ｅ 衫仔褲， 納袋內 ganna cun半sen錢， 無一個朋友 或 任何相vat ｅ人 tang投靠，  暗時 無所在 過暝， 隔工ｅ三頓 m知di dor， Stoner di澹ziunn ziunn ｅ 灌木樹林中 腳底 無目標deh行， 伊ｅ頭殼 空空， ganna潛意識裡 知影di頭前 某一位所在， 有一大片ｅ大洋 另外gorh有一款知覺－－ 感覺腹肚iau gah心肝亂操操， 花園ｅ盡bong 有一間看起來 冷清ｅ農家。 不管按怎， 天du deh飄著 sap-sap-a雨， Stoner想， 可能di zia 伊edang停腳一下， ma edang用伊 上尾後ｅ 一個銀角仔 買一杯牛乳。 伊氣力用盡， 慢sor慢sor 行入去 花園， 沿著 一條 窄窄ｅ石板路 來到偏門。 伊iau ve kok門， 一個 彎腰、 曲痀臭老ｅ 老歲仔 dor拍開門， gorh kia di門嘴ｅ一爿， 親像 veh讓路 ho伊入去。

「我敢esai入去vih雨？」 Stoner講， mgorh 老人 切斷伊e話。

「入來， Tom少爺。 我 知影 有一工 你 一定會轉來。」

Stoner腳步ve穩 跨過戶碇， kia di hia愣愣看 老人。

「請坐， ho我去 準備 一寡暗頓，」 老人 身軀會顫， 熱心deh講。 Stoner 因為 雙腳行遠路 顯出真sen， 伊 遲鈍坐di  sak向伊ｅ 椅仔。 伊真緊 dor ga kng di身邊桌頂ｅ冷盤， 乳粿gah pang大嘴 吞入腹。

「Zit四冬來， 你 並無 啥改變，」老歲仔人 續落講， Stoner感覺 老人ｅ聲音 di足遠ｅ所在 飄渺， 親像di夢中。 「 Mgorh你會發覺 阮 有 真濟變化， 你ｅ阿姨 gah我 iau di leh， 其他hia ｅ kah早dua di zia ｅ人 攏走了a。 我dor來去ga伊講 你來a， 伊無想veh gah你見面， mgorh伊愛你 留dua zia。 伊 定定提起講， 若是 你 有一工 倒轉來， 總該 留落來， mgorh 伊永遠 m愛見你， ma m愛gah你講話。」

老歲仔人 kng一杯vi-luh di Stoner面頭前ｅ 桌仔頂， 然後 腳步 歪歪倒倒 deh行向 長長ｅ 走人巷。 Sap sap雨 已經轉變做 倒水大雨， 拍動著 門窗。 Hit位 流浪漢身軀cuah leh cuah leh  deh想， 夜色 已經 ui四箍笠仔 包罩過來， 海邊 m知變做 安怎？ 伊食了食物， ma lim了vi-luh， 仝款 憨神憨神 deh等 生份ｅ人 轉來。 Ui角落hia ｅ hit座老時鐘， edang看著 時間 一分一秒 過去， 一種 新希望 ui少年人心中 暗中 deh buh出來； he ganna是頭前 對食物ｅ siau想 gah  di zit間厝頂下 cue著 停腳ｅ安心 來延伸e。 Ui走人巷ｅ 通道盡bong， 傳來 沉重ｅ 腳步聲， 表示農舍內ｅ 老歲仔人 回頭轉來a。

「 Tom少爺， 女主人 無想veh見你， mgorh伊叫你 留落來。 當伊 往生了後， zit落農舍 dor是你ｅ， 按呢 有夠公道a。 Tom少爺， 你ｅ房間ｅ火 已經點著a， 女使用人ma換好 清氣ｅ床單。 你 會發現 樓頂 一點仔 ma無改變。 可能 你已經足tiam a， zitma dor去樓頂 歇睏吧！」

Martin Stoner半句話ma無講， 身軀 笨重起身， due著 服侍伊ｅ「天使」 向 走人巷 行去。 爬上一段gi-gi-guainn-guainn ｅ階梯， gorh行一段走人巷， dor進入 火光通紅、 溫暖舒適ｅ 房間。 房間內 設置 幾項簡單、 質料好ｅ 老古董家具； kng di盒仔內底ｅ一隻膨鼠cit-tor物仔 gah 一本 四冬前ｅ 舊日誌， 是房間內 所有ｅ裝配。 Zit時， Stoner ｅ目睭ganna盯di眠床頂， 伊等ve赴 脫落衫仔褲 dor趕緊 di眠床頂 爽快倒落來。 Di 短短ｅ時間 內， 命運ｅ神主 好親像 deh創治伊。

透早 冷冷ｅ日光中， Stoner了解 家己ｅ身分， 真悲傷deh冷笑 自我kau seh。 可能 伊edang食一寡 早頓， di人iau ve發現 進前， 偷偷仔溜走。 Di 樓腳ｅ房間 內底， 伊發現 hit個曲痀ｅ 老歲仔人 已經為Tom少爺 準備一盤 燻肉gah炒蛋， 面腔冷酷ｅ 女使用人 ma捧來 一鼓燒茶， gorh為伊 倒一杯。 當伊 坐落來ｅ時， 有一隻 毛長長、 垂到耳仔 ｅ狗仔， 真好禮 過來靠近伊。

「這是 老Bowker ｅ狗仔，」 老歲仔人 解說， hit位 表情冷酷ｅ女使用人 叫老歲仔“George”。 「 伊上甲意你a， 自從你去Austraiee[澳大利]， 伊dor m是 古早ｅ伊， 大約一冬前 伊dor死a， zit隻是伊ｅ囝。」

Stoner 並無對 狗母ｅ死亡 有任何傷心， 論真來講 伊死去ma真好， 免得留下 任何差錯。

「你 veh騎馬出去 seh一len無？ Tom少爺，」 這是 老歲仔人ｅ提議。 「 咱有一隻古錐、 小白斑ｅ短腳馬， kng落 馬鞍座位 真舒適。 比老Biddy e年歲kah大一寡， 雖講 無kng馬鞍 騎起來 ma真舒適， mgorh我iah是ga馬鞍kng起去， 牽來 門腳口 ho你騎。」

「Mgorh我無 騎馬ｅ服裝，」 zit位hong流放ｅ人 大舌[口吃]deh講， 當伊看著 一身耐磨ｅ 衫仔褲， 自然 dor自我 取笑家己。

「Tom少爺，」  老歲仔人 差不多 帶著 hong侮辱ｅ口氣 講： 「你 所有e衫仔褲 攏無振動著。 Ga hia e衫仔褲 kng di壁爐頭前 dior dior bue bue leh dor好a。 Zitma出去騎馬seh seh leh， 拍鳥， ma edang輕鬆散步。 你會發現 附近ｅ人， 會用怨恨、 冷酷無情ｅ 態度 對你。 Yin iau無放ve記得 過去ｅ代誌， ma無 原諒你。 無人會 接近你， 上好 你是gah馬仔、 狗仔 做朋友， yin ma足適合gah你作伴。」

老George腳步歪斜 行去做 伊e kangkue， a Stoner 更加茫茫渺渺 親像di陷眠， 伊上樓 去檢查“Tom少爺”ｅ衫仔櫥。 騎馬是伊上愛gorh ng望ｅ代誌， 而且 騎馬ma edang避免 面對gah Tom ｅ舊友伴 就近ｅ觀察， 來發現 伊是假仙ｅ。 當zit位介入者 穿著一寡 適合騎馬ｅ 絨仔衫， 伊心內 起疑著， 本尊ｅ Tom 到底是 做了 什麼孽， 引起 全村ｅ人 攏討厭伊？ 伊ｅ腳 向地面 踏一下， 發出pah ca ｅ聲， 拍斷了 伊ｅ沉思。 同時， hit隻白斑馬仔 已經牽到門邊。

「 我是馬頂ｅ 大尾乞食，」 Stoner心內想， 昨ng， 伊是一身破衫， di lam土中 行路ｅ 流放者， zitma 伊卻騎馬 沿著zit條路 走緊緊。

萬種考慮 攏拋向 頭殼後， 然後ho馬仔di一片 發滿青草ｅ 路上 慢慢仔走。 當伊來到 一個 拍開ｅ入口， 伊調整速度， 方便ho兩台車 進入廣場， 趕馬車ｅ 少年人 時間有夠長 來檢視伊， 當伊騎過去ｅ時， 伊聽著 足激動ｅ聲嗽 deh講： 「 he是Tom Prike！ 我vat伊， 伊又gorh di zia現身a？」

Di房間內 跛腳行路ｅ 老歲仔人， hiah-nih-a靠近伊， 攏ho騙去a， 真明顯， di近距離內， hit兩個 少年人ｅ目睭 ma無外高明。

騎馬 遊蕩當中， 伊看著 真濟證據， edang確定 地方鄉親 並無ve記， ma無原諒 本尊ｅTom 過去所做ｅ惡行。 若du著人， yin dor用生氣ｅ面腔 看伊， 細聲談論， 互相振動 手後曲 向伊dom頭， Bowker狗仔 安靜deh跟隨 di伊身邊， 慢慢仔行， 好親像是 di zit個敵意ｅ世界中 唯一 友善ｅ人。

當伊di邊仔門 落馬ｅ時陣， 伊目神 閃見著 樓頂ｅ 窗仔布 後面， 有一位 消瘦ｅ老婦人deh偷看伊， 伊明顯是 收養伊ｅ阿姨。

享受 豐湃料理ｅ中晝飯ｅ時， 伊有時間 詳細考慮著 家己zit款 無平凡ｅ情 境。 離家出走 四冬， 真正e Tom 有可能di任何時陣 轉來農場， 任何時間 ma可能寄批來。 Iau有， 關係 農場繼承ｅ 證明書， 假影ｅ Tom 有可能 ho人叫來 簽字， 到hit當時， 真歹想像veh安怎面對。 或者是 有一位親成 來訪問， a伊並無是 親像 阿姨按呢， 採取m相du面ｅ態度。 Zia ｅ代誌 攏有可能 爆發出 歹名聲ｅ底細。 另一面， 另一個選擇 dor是 向曠闊ｅ天 走向 汪洋大海ｅ lam土小路。 不管安怎， 農場ganna提供伊 臨時e避難所， 做穡 是 伊vat試過ｅ kangkue之一， 伊edang做 一寡穡頭， 來回報伊 無權利 去接受 少爺身分ｅ 款待。

「 暗頓 來一盤冷豬肉 好無？」 hit個 一面 冷酷表情e 女使用人 deh清理餐桌 e時 按呢問伊， 「 或者 你甲意食燒e？」

「 燒豬肉 加蔥頭」Stoner講。 Di伊一生中， he是 一gai唯一 快速下決心。 當伊 點了 暗頓ｅ菜色 了後， 伊 知影家己 決定veh留落來。

Stoner對著di伊 所有活動ｅ房間， 伊嚴守著 家己ｅ範圍。 當伊參加農場ｅ knagkue ｅ時， di無收著命令 進前， 伊ve主動 去動手。 Di zit個寂靜、 冷清ｅ世界， ganna老George、 白花班ｅ馬仔、 gah Bowker ｅ狗仔， 是 伊ｅ友伴。 伊從來mvat看過 農場ｅ 女主人。 有一gai， 當伊知影女 主人去教堂 做禮拜， 伊偷偷仔 走入去 農舍ｅ客廳， 想veh查明 一寡 伊所占用ｅ身分， gah hit寡 敗害名聲ｅ 作為， 看edang得著 一寡鼻縫[線索]無。 有真濟相片 掛di壁頂， ma有 安di相框裡。 Mgorh伊想veh cue ｅ 相片攏無di hia。 上尾後， 伊看著 一本相簿， di內底伊cue著伊veh 愛ｅ物件。 一系列 標註「Tom」ｅ名， 一個 穿 奇怪古裝禮服ｅ矮矮膨皮ｅ 三歲qin-a， 一個 手中提著 一隻 蟋蟀仔ｅ棍仔， 看起來 大約十二歲ｅ 笨鈍 査甫qin-a， 一個 頭毛分開， 梳gah整齊英俊ｅ 十八歲少年家， 上尾後， 一個看起來 流露著 大膽表情ｅ 少年人。 Stoner對zit張 年紀上大e 相片 特別有 興趣， 一絲仔dor無精差， gah伊 有影 真仝款。

Ui厚話ｅ老歲仔人 嘴內， 伊慢慢仔 知影 Tom所犯ｅ過失， 致使 別人對伊走避 又gorh怨恨 伊ｅ原因。

「附近ｅ人， 對我ｅ作為 有什麼口風？」 有一工， 當yin ui圍籬外ｅ田地 行向厝內ｅ 時， 伊按呢問起。

老歲仔人 一直deh搖頭。

「Yin恨你， 恨你 足深足深， zit點 實在 足遺憾， 相當遺憾。」

伊dor是 無法度 講出 一寡ho人歡喜ｅ話。

一個 冰霜明顯ｅ 暗時， 離聖誕節 iau有幾工， Stoner kia di水果園ｅ 角勢， edang看著 闊闊ｅ 田園景觀。 庄仔內ｅ 人家厝， 散di四界， 厝內ｅ燈火gah蠟條 火光閃sih， 出現 佳節來臨ｅ 厚重氣氛。 伊ｅ後面dor是 陰森寂靜ｅ 農舍。 內底， 從來無過 有人開嘴大笑， 甚至 連冤家ｅ 吵鬧聲 ma edang hong認定是 ho人愉快ｅ。

當伊 越過頭 看著 暗茫陰影ｅ 建築物 頭前， hit條 陰灰ｅ行人巷 ｅ時， 門拍開， 老George 雄狂行過來。 Stoner聽著 老歲仔人 憂心緊張ｅ 聲音 deh叫 伊所借用ｅ名， 伊隨dor知影 不幸ｅ代誌發生a。 Di伊心目中， 平安hong滿意ｅ 避難所，liam當時 發生了大變化， zit當陣 恐驚 伊愛hong趕出去a。

「Tom少爺，」 老歲仔人ｅ聲bit bit deh細聲講， 「 你一定愛 無聲無說 ui zia逃出去 幾工a。  Michael Leg[麥可˙雷格] 伊轉來故鄉a， a伊咒誓 只要去du著你， 一定veh ga你 彈ho死。 真正ｅ，伊會ga你彈死， 伊看起來 殺氣沖天。 暗時 你 趕緊 秘密逃亡 吧！ 只要 一禮拜左右， 伊ve di zia 停留幾工。」

「Mgorh我edang逃去 什麼所在？」 Stoner感染著 老歲仔人ｅ驚惶， 伊ti-ti-tu-tu deh問。

「 Zitma隨沿海岸 逃走去Punchford[潘奇福特]hia， dor vih di hia， 等Michael 離開了後， 我會騎hit隻白斑ｅ馬仔 去Punchford一位叫Green Dragon ｅ所在， 當你看著 馬仔 停di馬棚ｅ 時陣， he dor是你edang倒轉ｅ記號。」

「Mgorh－－」Stoner猶deh躊躇。

「所費 無問題，」 老歲仔人 講： 「 女主人ma認為你 上好按呢做， 伊ho我zia ｅ。」

老歲仔人 提出 三金鎊gah一寡銀幣。

當日暗時， Stoner  zah著 老婦仁人ho伊e錢 kng di納袋仔內，然後 ui農舍e後門 逃走， 伊感覺 實在 無應該 按呢欺騙 老婦仁人。 老George gah Bowkerｅ狗， kia di hia恬恬目送伊 離開埕斗。 伊無想講 伊會gorh倒轉來， mgorh伊為hit兩個 誠心等待著 伊轉來ｅ朋友 感覺 足後悔。  有一工， 可能真正ｅ Tom會轉來， hia e單純ｅ農庄村民 會感覺驚異， 一位vat藏身di yin ｅ門簷下ｅ hit個旅客ｅ 身世。

對著 家己ｅ命運， 伊現主時 ve感覺 焦慮， 三金鎊di世間ganna是一點點仔用途nia， mgorh對一個用penny[便士] 來計量 財力ｅ人 來講， 卻是 一大筆財產。 前回， 當伊親像 一個絕望ｅ 冒險者行di zit條小路ｅ時， 幸運之神 對伊 特別照顧， 以後 可能有機會 cue著工作， 重新開始， 伊 愈行愈有 精神。 漸漸 伊 恢復失去ｅ身分， 又gorh ve記得 假做替身 ho伊帶來ｅ 操煩gah痛苦。 伊mvat操心去想 有過 深仇大恨ｅ 敵手， 因為 過往hit段 虛存ｅ假身世ｅ 生命過程， 對伊 已經無重要。 幾個月來， 伊頭一gai哼出 輕快ｅ歌聲。 Liam當時 垂落e 橡樹陰影 當中， 走出來一個qiah槍ｅ人。 M免懷疑， 你ma臆會cuai 伊是誰， di月光照cior下， 伊目睭 充滿怨恨， 面色白cang cang， dor親像Stoner四界deh流浪ｅ時仝款， 有時好、 有時vai ｅ情況。 伊 趕緊用力 跳向 小路邊ｅ 樹林內vih， mgorh he堅固ｅ樹箍身 正面ga擋leh。 命運之神di hit條小路 等伊， a zit gai ｅ歹運， 看起來 伊 是 無法度逃脫la。
</pre>
<p><a class="reference external" href="http://daiqi007.pixnet.net/blog/post/41353271">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-shi-jie-jing-dian-xiao-shuo.html">台語世界經典小說</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>