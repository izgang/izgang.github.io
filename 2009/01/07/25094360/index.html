<!DOCTYPE html>
<html lang="zh">
<head>
  <meta charset="utf-8">
  <title>Ui Miss Potter ｅ一生來看現代女性ｅ權利  李昀翰</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="Ui Miss Potter ｅ一生來看現代女性ｅ權利  李昀翰" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2009/01/07/25094360/"
           rel="bookmark"
           title="Permalink to Ui Miss Potter ｅ一生來看現代女性ｅ權利 李昀翰">
          Ui Miss Potter ｅ一生來看現代女性ｅ權利  李昀翰
        </a>
      </h1>
    </header>
<aside><time datetime="2009-01-07T18:19:00+08:00">
    一月 07, 2009
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2009/01/07/25094360%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
Ui Miss Potter ｅ一生來看現代女性ｅ權利

李昀翰

1.    前言



Miss Potter是一位近代ｅ英國女性作家，出世di 1866年，di 1943年過世。咱若是ui現代ｅ社會情形來看，一個女性有文學gah創作ｅ成就實在是無甚稀奇ｅ代誌，但是咱若是去了解當時伊ｅ環境，dor edang 知影這是相當無簡單ｅ代誌。伊m是di文學創作zia有成就nia，伊ma是一個黴菌學者gah為環保努力ｅ人 ，實在是相當ｅ了不起。zitmaｅ女性，權力gah知識lu來lu濟，di社會上ｅ情形ma有足大ｅ改變。最近，Miss Potterｅ故事ho人拍成電影，咱edang ui電影知影伊ｅ形象，gah當時女性ｅ處境。Di zia，咱m討論電影an nua拍，ma m討論故事是m是真ｅ，咱就ui電影中ｅMiss Potter gah現代女性ｅ比較，來看有甚進步、gah有甚edang改進ｅ所在。


2.教育


先來看教育ｅ問題。依據台灣教育部ｅ資料 ，台灣有高ｅ學歷ｅ女性ｅ人數是lu來lu濟，至舊年底ｅ資料，四十歲以下ｅ國民，大學畢業ｅ女性是一年比一年gorh卡guan，四十歲左右ｅ高學歷ｅ人男女差無ua濟，但是二十歲到二十四歲ｅ統計，國民人數男性gah女性差無濟，攏是八十萬人，大學畢業ｅ女性比男性gorh卡濟四萬外人，已經m是過去只有男性有教育機會ｅ情形a。

Ui zia gah Miss Potter比較，實在是足大ｅ改變，Miss Potter伊當時根本無法度有教育ｅ機會，伊ｅ老父gah老母甚至愛伊去做in厝內有ｅ、無ｅ代誌 ，所以伊ｅ才華攏是天生ｅ、攏是伊家己培養出來ｅ，edang出版ziah nih濟兒童ｅ冊是足無簡單ｅ，zitmaｅ女性有gorh卡濟ｅ資源，應該edang有gorh卡好ｅ成就。

但是咱來看研究所ｅ情形，男性gorh比女性濟a，這是一個愛思考ｅ所在，為啥麼現代社會看來是男女平等ｅ，女性ma有足濟大學教育ｅ機會，但是上研究所liau後，sua減hia呢濟人？所以這是足明顯ｅ，一定有一su a問題無看著，雖然表面上看來是完全無仝ｅ社會情形，但是真濟人ｅ內心iah是相當ｅ傳統，認為女性無應該需要hia呢guanｅ教育，所以有a呢ｅ結果。實事上，男女di教育方面無應該有差別，咱應該ui咱ｅ態度開始改變zia有路用，這dor是一個edang gorh改變gah進步ｅ所在。



3.社會地位


續落去討論社會地位ｅ問題。Di過去ｅ社會內，西方a是東方，主要ｅ文明攏是父系社會，女性ｅ權力當然非常少，社會ｅ活動攏是ui男性來領導，女性攏無講話gah做代誌ｅ機會。咱ui Miss Potterｅ處境dor edang有一su a了解，女性真正有能力，ma是會ho傳統社會排除。

Miss Potter是一個非常優秀ｅ黴菌學家，伊有足濟ｅ論文，伊ma是提出「地衣是藻類gah真菌組成ｅ共生植物」ｅ人之一，伊ma用伊畫圖ｅ能力，將伊ｅ觀察繪成270張圖ho其他人參考，因為當時技術無發達，繪圖是唯一ｅ記錄方法。mgor，雖然伊有zia ni guanｅ科學成就，當時ｅ社會ma是m接受伊，伊ｅ論文是請伊ｅ叔叔di林內學會(Linnean Society)發表ｅ，因為女性di當時無法度參加會議。Ui zit guiｅ代誌dor edang看出當時女性社會地位有外低。

Zitma有足濟ｅ改善，因為科學研究攏edang看著女性ｅ參與a，林內學會ma di 1997年發表一篇正式ｅ信ho Miss Potter會失禮，這是女性地位提升ｅ一個明顯階段。但是gah教育問題仝款，其實上高ｅ地位iah是ui男性佔據，比如中研院院士iah無卡濟ｅ女性出現。 離開教育gah科學問題，ma是有仝款e情形，例如政治上ｅ主要官員iah是ui男性di做，經濟上公司ｅ領導人ma攏是男性，雖然已經慢慢開始有女性出現a，但在實在是真少。這ma是一個要改進ｅ所在，咱vedang只看表面gah片段ｅ結果，咱愛di所有ｅ所在攏去改變。


4.感情生活


最後來討論女性ｅ感情生活。Di zia咱用Miss Potter di電影來ｅ情況來看，一開始伊無愛結婚，伊m接受伊老母紹介ho伊ｅ所有ｅ人，後來伊愛一個為伊出版冊ｅ商人，但是伊ｅ老母反對，因為zit個人m是上流社會ｅ人。伊ｅ老母為此veh考驗in，結果zit個商人因為破病死去a。後來伊gorh愛另外一個男性，但是伊ｅ老母ma反對。Di過去ｅ社會內，父母決定囝仔ｅ結婚對象是足平常ｅ代誌，ui相親gah媒婆di過去社會ｅ路用dor edang看出來，父母ma足在意階級ｅ問題。

Zit個問題di現代社會中，有真大ｅ改變gah進步，大部份di台灣ｅ女性攏edang有自由戀愛gah結婚ｅ機會，ui咱ｅ學校生活中dor edang看出來，雖然有時父母會反對，但已經vue像過去按呢堅持，真濟時陣ma會尊重女性家己ｅ決定。但是zia有一個另外一方面ｅ問題，dor是女性di edang自由cue婚姻對象liau後，iah想veh cue一個比家己地位gorh高ｅ男性，看ve起仝款地位a是卡低ｅ男性，若是cue無dor m結婚，因此單身ｅ高地位ｅ女性lu來lu濟。Gah頭前無仝ｅ是，頭前是傳統社會對女性ｅ無公平，zit爿是女性家己ｅ思想愛改變zia會使，既然現代是男女平等，dor無應該有過去hit種婚姻ｅ觀念，按呢zia edang有真正ｅ平等。


5.結語


Miss Potter是真正ｅ人，但是m管是歷史ｅ記錄a是電影ｅ描寫，攏一定會有一su a gah事實無仝ｅ所在，不二過做為一個時代中ｅ人物ｅ情形ｅ影，是一個足好ｅ代表。Ui以上三點ｅ討論中，咱edang看著女性di現代社會內，教育、地位gah其他方面已經有真大ｅ進步，但是edang繼續改進ｅ地方ma足濟，需要zit個社會ｅ觀念改變zia會使。Ze是咱愛去做ｅ，若是無人去推動，代誌永遠ma vue改變，女性ｅ權利ma vue變卡濟。只有咱去拚，社會zia會有改變。


6.參考資料


(1) Wikipedia，http://en.wikipedia.org/。

(2) 維基百科，http://zh.wikipedia.org/。

(3) 教育部，《教育統計》，http://www.edu.tw/statistics/index.aspx。
</pre>
<p><a class="reference external" href="http://daiqi007.pixnet.net/blog/post/25094360">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/07.html">07</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>