<!DOCTYPE html>
<html lang="zh">
<head>
  <meta charset="utf-8">
  <title>爸爸ｅ手風琴  張春凰</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="爸爸ｅ手風琴  張春凰" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2009/10/18/29582963/"
           rel="bookmark"
           title="Permalink to 爸爸ｅ手風琴 張春凰">
          爸爸ｅ手風琴  張春凰
        </a>
      </h1>
    </header>
<aside><time datetime="2009-10-18T21:39:00+08:00">
    十月 18, 2009
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2009/10/18/29582963%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
爸爸ｅ手風琴  張春凰


爸爸ｅ樂器，前後有烏笛仔、小吹、口琴、小提琴、手風琴、鋼琴、電子琴。講前後ｅ意思是用印象中ｅ深淺來區分ｅ，時間ｅ順序並無重要。

爸爸真少年ｅ時陣，參加過西樂ｅ樂團gah樂隊，媽媽講伊bun過烏笛仔、小吹，但是這我並無記憶。Di中學ｅ時學校veh考口琴ｅ樂器，我dor vat請教過爸爸。小提琴、手風琴、鋼琴、電子琴dor時常聽伊qiu彈過，其中上ho我欣賞ｅdor是手風琴。

Di我ｅ心目中，手風琴應該講是專屬爸爸ｅ代表。

爸爸並m是啥麼了不起ｅ音樂家，伊只不過是一個真隨意ｅ自我娛樂ｅ演奏者。伊qiu violin、彈手風琴、piano、電子琴ｅ樂曲，其實攏是仝款真少有變化，mgor伊ma是從來dor mvat看譜。逐遍伊攏彈仝一組樂曲，樂曲中，伊所演奏ｅhit首“何日君再來”ｅ曲調若響，大概ma知影伊ｅ個人音樂會dor是dih veh結束啊。

若聽著伊deh cih奏zit首樂曲ｅ時陣，感染著不只是伊完全投入ｅ感情，閣是伊愈彈愈入神，假若行雲流水ｅ表演技術dann真真正正有專業ｅ水準。Zit首曲ｅguan低，到zit個時陣有一定ｅ間奏出現。本來阮攏dor忍受伊一開始假若deh練習ｅ歌曲，不時dor有一點仔tai雞割m斷管ｅ聲，慢慢順溜了後，一直到最後“何日君再來”ｅ出現，情勢dor一定轉360度。Zit個時陣，阮會due伊ｅ音樂唱，甚至會暫停手邊ｅkangkue ga伊拍奏，原因dor是伊釋放出來ｅ是一種自由，zit種自由ｅ氣味是一般普羅大眾ｅ心聲，伊一直deh吸引阮閣ho阮有參與感。奇怪ｅ是du好是阮dann veh開始參與，伊dor一定結束，連阮veh叫“encore”ｅ機會dor無。

Zit種感覺從來dor無di伊qiu小提琴、彈鋼琴gah電子琴出現過。

細漢ｅ時，媽媽總是以爸爸做第一，比如：食飯ｅ時，爸爸若暗轉來，媽媽一定愛特別ga阮交待阿爸仔iau ve食，需要留伊ｅ額；洗爸爸ｅsetzu一定愛用米am漿過，等候daｅ時，卡閣熨ho平坦坦cinn-cinn。爸爸dor是一家伙仔ｅ龍頭，伊ｅ權威性十足，但是去動伊ｅ手風琴，我dor有一種講ve出來ｅ勝利感，至少是摸會著閣無任何心理壓力ｅ代誌，這講來講去其實是對大人ｅ世界ｅ好奇。而且接近手風琴並無di受著禁止ｅ行列，而且伊摔ve歹去，是無親像hit當時物質缺欠ｅ時陣，ganna摃破一塊玻璃甌dor該死a。接近手風琴ho我有滿足感，因為琴我抱無法，上加是將琴盒仔拍開，ga琴齒ｅ所在diorh起來ho出聲，其實手風琴攏m免摸著琴齒，ganna ga琴齒qiu開掠起來dor有聲，雖然是亂七八糟ｅ聲，總是m免具備特別ｅ技巧dor有音流出來，這dor阿草ｅ心適。

想veh做一個百萬富翁ｅ夢想，不但di平民ｅ心目中一直deh追求，dor是di電視連續劇ｅ角色內面一直有總經理、董事長ｅ身份安排。成功是疊實加上運氣好，失敗是虛榮du著歹運。少年ｅ時陣，爸爸一定想過veh過好日子，但是想罔想，彈琴ｅ時陣應該講是將生活ｅ現實拋開一爿，輕鬆一下。當年做ve成百萬富翁，至少手風琴ma陪伴著爸爸一路行過來。伊一世人起二遍大厝，二落大厝攏有伊ｅ琴聲繚繞著。

“你以前去阮兜，gam vat聽過阮老父彈手風琴?”寫到zia我忍未diau問阮翁，伊講“有！有！”

“媽媽a，爸爸ｅ手風琴leh? Hiah-gak去啊是m是?”長途電話開嘴dor問，“無啊！無啊！he是古董，kng di樓腳。”

後回轉去後頭厝一定愛去看看leh！看爸爸ｅ手風琴。

如今爸爸ｅ耳孔攏重聽lo！我ma mgann問伊何時會使閣彈一曲“何日君再來”，只有哼著以往ｅ旋律，頭殼內一直迴seh著爸爸少年時代ｅ琴韻心聲。

(寫1996年年尾；原登di台語世界第9期1997年3月號)


後記：看著9月初一 自從爸爸8月14日離開阮了後 又另一月 心中艱苦  再以此文追思
</pre>
<p><a class="reference external" href="http://daiqi007.pixnet.net/blog/post/29582963">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/san-wen-bi-ji.html">散文筆記</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>