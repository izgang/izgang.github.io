<!DOCTYPE html>
<html lang="zh">
<head>
  <meta charset="utf-8">
  <title>台語教學日記  洪偲僥</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="台語教學日記  洪偲僥" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2009/05/11/27711215/"
           rel="bookmark"
           title="Permalink to 台語教學日記 洪偲僥">
          台語教學日記  洪偲僥
        </a>
      </h1>
    </header>
<aside><time datetime="2009-05-11T11:44:00+08:00">
    五月 11, 2009
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2009/05/11/27711215%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
台語教學日記

洪偲僥


相信 足濟人 ham我仝款， 聽有台語， 平常時 di厝 ma　ham 爸、媽用台語 交談。 但 一直有 一寡台語e音 發音ve正確， 變做會曉聽 卻念ve標準。台語是 台灣本土 e  語言， 伊ham 客家話、 福建話攏  si以早 中國南方 語言。Zia-e語言 聽起來相近， mgorh 詳細研究， ziah edang分辨 其中 明顯e區別。

台語是 台灣 大部分人e 共同語言， dor算 di現今 多元文化 多族群e 社會裡， ma占一席地位。 反觀 現代少年 一輩， 卻 愈來愈少 用 zit個 咱家己文化 e 語言溝通。 好佳在 di前幾冬， 社會 本土意識 逐漸抬頭， 政府 ma開始 積極推動 母語教學．政策， 愈來愈濟學者 開始研究 發表 各種母語e 羅馬拼音 gah文字， 將以往無 「書同文」e語言 用相當於 科學量化e 方式， 有系統e  歸類，創造出 咱zitma所學 e 拼音法。 但因為 zia-e拼音 除了 基本字母 外， 定定伴隨 著毛毛蟲(~) gah 無仝e 上標， ho無學過e人 往往 m知影 該ui何學起， ma ve-hiau 安怎發出 正確e音。 藉由 最近 剛學著e 台語羅馬拼音， 我 將上課時 所學e 拼音法 介紹ho同學， ho伊 更確實  e 認識 如何 念出正確e 台語發音。

Zit gai 我 教學e同學， 是一位 本來 就聽有台語， 但無gai會曉 講台語e陳同學。 伊向我 表示， 家己講台語 上大e障礙 是 發ve出 正確e音， ma dor是講，伊聽著e 台語， gah  ui家己口中 講出來e， gah正確發音 有 淡薄仔差距。 我聽著 真歡喜， 因為我所學e  總算 veh派著 路用a。

我依循 老師 上課教阮  e方式， 先ui 前音節．基本架構 中 e六個母音 出發。 因為 母音e發音 正確建立 後， 配合 其他子音 會學習 得kah緊。 這套雙拼音 發音系統 其實 ham 條頓語系e 拼音系統 足接近。 攏是 由子音 搭配 母音相輔相成 e  建構出 一套完整 發音系統。 其中 差別 e所在 dor di 英文、日文 或是 其他 歐系語言 攏是五個母音。 台語拼音系統 則是 由六個母音組成（加上「or」）。 子音基本上 是由  ㄅ、ㄆ、ㄇ、ㄈ  一個音 一個音 去ham 母音組成， 形成字音。 但 gah華語無仝 e  是，台語加了「bh」、「gh」ham「re」三個子音 （舌根放軟e音）。 Zia-e音 對 陳同學來講 攏算是 十分明白 好接受。 伊ma足緊 就edang發出 正確 e聲音。

當基本e 無問題後， 我開始 教伊 前音節裡e 鼻化音。 鼻化音 顧名思義，就是gah鼻音有關e音節。Di華語拼音中，像是「ㄣ」 就是明顯e 鼻化音。 雖然 鼻化音 di華語中 好像m是 hia nia-e定見， 但是 di台語中， 卻有足濟鼻化音。 陳同學 感覺 鼻化音 比起 一般e 前音節非鼻化音 卡困難一寡。 上主要是 足濟音 聽起來 無像是 鼻化音， 但其實 yin卻有 淡薄仔 鼻化音e 成分。 就像 di英文中 veh區分 「ng」 gah 「n」e  發音　ma m是 hiah容易。 但 這 小可e差距 卻會造成 聽者 感官上 e差異。

閣來是 介紹後音節。 後音節 大部分 gah 前音節仝款， 但 卻加了 入聲音。 相信逐家 di高中時 上國文課 時， 老師 一定有 提過講 古中文 e  發音 可分為 平上去入， 古字 有足濟 入聲音， 但入聲字 di咱zitma 使用e華語 卻消失去了。 足濟 古早 留傳下來e 語言像 是台語、客家話…等， 攏 iah有 保留 入聲字。Di 台語拼音 裡， 有分 三種入聲音e 發音法。 Zia-e 音 di日常生活中 足定聽著， yin 通常短促 且gorh 音卡重。 念起來 有收斂 e  感覺。

教完 前後音節 後， 我的故事I ah未 講完， 台語羅馬拼音 iah有 複母音。陳同學 感覺 複母音 足像是 伊 di美國學著e 英文發音法。 英文e 母音念法 其實ma是 由 母音再 加上 上標母音 或 子音配合念。 舉例像是：decay，一般「KK音標」ganna會標示【e】， 但是zitma 美國人教e 發音法則 是將「ay」 看做【ey】。 台語拼音 e 複母音 ham 這個 國外教學e 例子雷同。 阮攏感覺 使用這種 發音方式 更貼近 咱聽著 e音。

教完 基本 台語羅馬拼音 後， dor是 主角等場囉－－ 雙拼旋律。 陳同學一聽著 雙拼旋律， 就好親像 回到 幼稚園．正音班 仝款， m-na趣味 gorh di 不知不覺 中 將 前音節語 後音節 做 完美結合。 當然其中 ma有 一寡 愛注意 e 所在：只有 一個母音時 愛重複 該母音， 兩個母音時 便各自 拆開。 學會曉這點， 按怎雙拼旋律就 edang順溜a。 雙拼旋律 除了 音符簡單、好學 外， 最後 更加上 台語 所特有e 三階五調發音， ho咱一gai 學會 所有 發音音調， 非常實用 而且 上重要e是容易上手。

教完 陳同學 後， 阮對 台語拼音 有更進一步e 認識。 阮兩人 攏足驚訝，原來 台語羅馬拼音 並無想像中 困難， 大約 只開四十分鐘 diorh完成lo。 陳同學gorh希望 影印 上課講義 轉去教 伊e厝人， 因為 真ｅ足簡單 gorh 趣味。  我ma足歡喜， 我想， 這就是 做人師表 上大e喜悅吧。


【後記】

我頭前 牽真遠， 重點 在後面。 而且 事後 老師建議 講愛先教 雙拼旋律，ho人先慣習 台語特有e 發音gah聲調， 才來 教羅馬拼音 安怎卡好。 我想想leh 足有道理， 下gai gorh掠 一個同學 來試看mai， 加上 第一次 教學心得，相信 效果 一定更加好！
</pre>
<p><a class="reference external" href="http://daiqi007.pixnet.net/blog/post/27711215">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/none.html">None</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>