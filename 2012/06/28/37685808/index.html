<!DOCTYPE html>
<html lang="zh">
<head>
  <meta charset="utf-8">
  <title>做穡人分鵝 俄，托爾斯 集、 DCH譯</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="做穡人分鵝 俄，托爾斯 集、 DCH譯" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2012/06/28/37685808/"
           rel="bookmark"
           title="Permalink to 做穡人分鵝 俄，托爾斯 集、 DCH譯">
          做穡人分鵝 俄，托爾斯 集、 DCH譯
        </a>
      </h1>
    </header>
<aside><time datetime="2012-06-28T07:03:00+08:00">
    六月 28, 2012
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2012/06/28/37685808%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
做穡人分鵝

俄，托爾斯 集、 DCH譯


有一個ga人bak田ｅ做穡人， yin兜 已經無糧lo， dor veh去ga田主借糧穀。 伊想講空手去 ka無禮貌， dor ga厝內一隻鵝 掠來tai， gorh ga烘烘leh，做伴手teh去送田主。

田主ga禮物收落來，向做穡人講：

“多謝你ｅ禮物，  mgor阮兜 有 阮翁仔某二個、 二個後生 二個查某囝，你想我veh按怎分dann會公平？”

做穡人講：“我來替你分！”伊dor qiah刀仔 ga鵝頭dok落來， 對田主講：“你是一家之主， 你是頭家， 得鵝頭！”伊gorh ga鵝尾椎ｅ部份 dok落來， ho頭家娘， 對伊講：“你顧家， 顧內頭， 款東顧西，是 厝內 上好ｅ守護者，所以 尾椎ｅ部份ho你！”

伊ga鵝ｅ腳 分ho二個查甫qin-a， 講：“Lin二個 愛遵守老父ｅ腳步，伊ｅ辛苦 攏是為著 lin全家。”

伊ga鵝ｅ翅股 分ho二個查某qin-a， 講：“Lin二人， dor會 飛離家庭嫁出去， 所以翅股ho lin！ Cunｅho我家己！”

田主 聽著 bak田人ｅ好言好語 足歡喜， dor呵咾 伊ｅ體貼， ho伊穀物gah一寡錢財。

另外一個 ka富裕ｅ 做穡人， 聽著zit項消息， ma送五隻鵝 veh來尊敬田主。

田主 接會(hue3)做穡人， 多謝伊ｅ禮物，伊講：“阮兜 有六個人， veh按怎分五隻鵝 ka算公平？”

好額ｅ做穡人， 想過來想過去， 想足久， 攏無撇步。

田主 請散赤ｅ做穡人 來幫忙分鵝， 伊掠取一隻鵝 對田主yin翁仔某講：“Lin二個加上zit隻鵝， 總數是三。” 伊gorh另外掠取第二隻鵝 對yin二個後生 講：“Lin二個加上zit隻鵝， 總數是三。” 然後， 伊gorh掠取第三隻鵝 對田主ｅ二個查某囝 講：“Lin二個加上zit隻鵝， 總數ma是三。”

“Cunｅ二隻鵝加上我一個， 總數ma是三， 按呢分， 上公平。”

田主笑haihai， ho伊 真濟糧穀gah錢銀， 然後 ga hit個好額ｅ做穡人 趕走。
</pre>
<p><a class="reference external" href="http://daiqi007.pixnet.net/blog/post/37685808">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-yi-liang.html">台語藝量</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>