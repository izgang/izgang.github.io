<!DOCTYPE html>
<html lang="zh">
<head>
  <meta charset="utf-8">
  <title>夢十夜  夏目漱石 著  DCH台譯</title>
  <meta name="keywords" content="daiqi, 台語"/>
  <meta name="description" content="daiqi（台語）"/>
  <meta name="author" content="張春凰"/><meta property="og:title" content="夢十夜  夏目漱石 著  DCH台譯" /><meta name="viewport" content="width=device-width, initial-scale=1">
  <link rel="stylesheet" type="text/css" href="https://izgang.github.io/theme/css/style.css">
</head>
<body>

<div>
<nav class="top-nav" role="navigation">
  <div class="nav-header-window">
    <div class="toggleable-window visible-xs">
      <input type="checkbox" class="toggle" id="punch" checked>
      <label for="punch">&equiv;<!-- mobile devices cannot show &#8803; (math symbol STRICTLY EQUIVALENT TO) --></label>
      <div>
<a href="https://izgang.github.io/pages/about.html">關於</a>        <a href="https://izgang.github.io/archives.html">歸檔</a>
        <a href="https://izgang.github.io/categories.html">分類</a>
        <a href="https://izgang.github.io/tags.html">標籤</a>
        <a href="https://izgang.github.io/authors.html">作者</a>
      </div>
    </div>
    <header><h1><a href="https://izgang.github.io/">daiqi</a></h1></header>
  </div><!--
--><div class="nav-links hidden-xs">
    <ul>
<li><a href="https://izgang.github.io/pages/about.html">關於</a></li>      <li><a href="https://izgang.github.io/archives.html">歸檔</a></li>
      <li><a href="https://izgang.github.io/categories.html">分類</a></li>
      <li><a href="https://izgang.github.io/tags.html">標籤</a></li>
      <li><a href="https://izgang.github.io/authors.html">作者</a></li>
      <!--TODO: add links for Links(optional), and RSS -->
    </ul>
  </div><!--
--><div class="nav-lang-select hidden-xs">
  </div>
</nav><main role="main" class="article">
  <article>
    <header>
      <h1>
        <a href="https://izgang.github.io/2012/02/03/36741251/"
           rel="bookmark"
           title="Permalink to 夢十夜 夏目漱石 著 DCH台譯">
          夢十夜  夏目漱石 著  DCH台譯
        </a>
      </h1>
    </header>
<aside><time datetime="2012-02-03T08:45:00+08:00">
    二月 03, 2012
  </time></aside>
    <aside><div class="edit-on-github"><a href="https://github.com/izgang/izgang/tree/master/content/articles/2012/02/03/36741251%25zh.rst">在Github上編輯</a></div></aside>
    <hr>
    <div class="main-content"><pre class="literal-block">
夢十夜


夏目漱石 著  DCH台譯



第一暗



做一個 按呢ｅ夢境。


雙手攬胸， 坐di枕頭邊， 倒cior coir〔仰躺〕ｅ 查某人 輕輕仔講 伊dih veh死a。 伊ｅ長頭鬃 散cian cian 潑落di枕頭頂， 線條柔美ｅ 雞卵面形 橫舖di頭毛中央。 白siak siak ｅ面肉 透漏出 溫暖ｅ血色， 嘴唇 ma是紅gigi， 看ve出 是 veh死ｅ形。 Mgorh， 查甫人 卻是 真安靜， 閣足清楚 deh表示， 伊dih veh死a。 我真正認為 伊無應該死， diorh an頭問伊： 「敢有影？ diorh veh死a嗎？」 查某人回講： 「是。」 目睭展gah 大lui大lui。 長長ｅ 目睭毛內圍ｅ 目睭仁 大閣濕潤， 一片烏溜溜。 烏金ｅ 目睭仁深處， 真明浮出 我ｅ身影。


我注目zit對 清亮見底ｅ 閃光目仁， 心內想， 敢真正會死？ 了後dor足親密 ga嘴倚過 伊ｅ枕頭邊， 一直ga講， 「你ve sai死！ mtang死。 查某人 烏色ｅ目睭皮 半veh睏、 半開開， 仝款 用 平靜ｅ口氣 講； 「mgorh我會死， 這是 無法度ｅ代誌。」


我刁工問伊， 「你敢看會著 我ｅ面？」 查某人 對我笑 講， 「問我看有無？ m是 投射di hia嗎？」 我恬恬 ga面 ui枕頭邊 徙開， 雙手攬胸 沈思：  伊是安怎 一定veh死 呢？


過一下仔， 查某 又閣 開嘴講話。


「我死了後， 請ga我埋leh。 請用 大kenｅ 珍珠貝 挖墓穴、 用 天落落來ｅ 天星碎片 做墓牌。 了後， 請你 di墓邊 等我， 我會來cua你。」


我問伊 當時 會來cue我？


「日頭會出來， ma會落山。 了後。 Iau會出來， 閣會落山吧！ 紅色ｅ日頭 ui東向西 沈落ｅ時日， 你edang為我等守 嗎?」


我無言語， dom頭。 查某人 提高 平穩ｅ口氣 堅決講， 「請等我 一百冬， 請坐 di我ｅ墓前 一百冬， 我一定 會來cue你！」


我回答 家己未來 只是等待。 Diorh按呢， 烏金清明ｅ 目仁內 我明朗ｅ影像 diorh崩散去a， 親像 恬靜ｅ水面 開始流動， 拍亂了 投影 按呢。 Diorh di我幻覺家己ｅ影 du veh隨著 滿墘ｅ目屎 奔流ｅ時， 查某人 目睭diorh瞌密合。 淚珠 ui長長ｅ 目睭毛 lin落嘴pue。 查某人 已經斷氣a。


了後， 我行向庭埕， 用珍珠貝 掘墓堀。 珍珠貝 是一款 光面平滑 邊仔尖利ｅ 貝殼。 掘土ｅ時， 貝殼 di月光ｅ 照射之下 閃閃sih sih。 土壤散發出 濕軟ｅ氣味。 墓穴 真緊diorh掘好a。 我ga 查某人ｅ身屍 kng入去 墓穴裡。 了後， 閣 ga柔軟ｅ土泥 輕手 ga kam ho好。 每一gai  kam一en土泥，珍珠貝 內層 diorh反射出月光。


續落來， 我拾起 天星ｅ碎片， 輕輕仔 kng di土堆頂面。 天星ｅ碎片是圓形ｅ， 長久飄落 di太空中， 尖角 攏磨滑去a。 我手中 捧著 天星ｅ碎片 kng di土堆頂面， 家己ｅ 胸崁gah手心 iau感受著  絲絲仔 溫暖。


我 雙手攬胸 坐di青苔頂面， 注目 圓形ｅ墓牌 沈思： 自今以後ｅ 一百冬 攏di zia等待。 Zit時陣， 照 查某人 所講ｅ， 日頭 ui東方出來， 一輪紅gi gi ｅ 大大大日頭。 接續ma是 照 查某人 所講ｅ， 日頭 di西方落山， 歸粒紅色ｅ 圓球， diorh liam當時 無去a。 我di心內 算計著 二工 已經過去a。


無外久 通紅ｅ日頭 又閣 無聲無說 liong升起來， 了後 恬恬a閣 日落沈辭。我di心內 算數著 二工 已經過去a。


Diorh di zit款 一工、 二工ｅ 算數當中， m知 看 外濟紅日 浮浮沈沈。不管 安怎計算， 算ve了ｅ 火紅日頭， 仝款繼續 超過 我頭殼頂。 尾後， 我看著 佈滿 青苔ｅ 圓石墓牌， 心想家己 是m是ho查某人 拐去a。


Zit 時， 一枝 綠色ｅ草藤 ui石頭下面， 向我ｅ方位 伸長過來。 只看著藤枝 愈發愈長， 到我面頭前diorh停頓。 下一景， 搖晃ｅ藤枝 頂端 垂掛 一蕊 細細長長ｅ 花苞， du deh開啟 伊ｅ花瓣。 目前 雪白ｅ百合花 散發出 嬌滴滴 ｅ芳味。 一點露珠 ui天 顫、 跳、 停ｅ 滴落來， 花蕊ma輕舞風騷。我 伸頷頸仔 向前 輕輕仔 zim著 沾附冰涼露珠ｅ 白色花瓣。 當我ｅ面 離開百合花ｅ 時， 看著 遠遠ｅ天邊 有一粒星 閃閃sih sih。


「原來 一百冬 已經到a！」 zit時 我才發覺。
</pre>
<p><a class="reference external" href="http://daiqi007.pixnet.net/blog/post/36741251">Original Post on Pixnet</a></p>
</div>
    <footer><hr><address><b>作者</b>:
    <a rel="author"
       href="https://izgang.github.io/author/zhang-chun-huang.html">張春凰</a>
  </address><aside>
    <i>&isin;</i> <b>分類</b>:
    <a href="https://izgang.github.io/category/tai-yu-shi-jie-jing-dian-xiao-shuo.html">台語世界經典小說</a>
  </aside></footer>
  </article>
</main>
</div>
<div class="layout-footer">Powered by
  <a href="https://pages.github.com/">Github Pages</a>,
  <a href="http://blog.getpelican.com/">Pelican</a>,
  <a href="https://github.com/Kronuz/pyScss">pyScss</a>.
</div></body>
</html>